
如是已说独地独天一种广大无二山王大决择分。次当说独一无二山王自在道路大决择分。其相云何。偈曰。

自在道路中　　总有千重转
谓本上一中　　各各五百故

论曰。就此无二山王自在道路分中。总有千重差别转相。所谓本上中各各五百故。如偈自在道路中总有千重转。谓本上一中各各五百故。故本转形相当如何耶。偈曰。

向本一下转　　一空一有转
乃至第五百　　余位亦如是

论曰。今此偈中为明何义。为欲现示依本一门向下下转。有一金刚空一金刚。如其次第一一现前。渐渐转入乃至第五百。如是亦复余诸位中。渐渐转入乃至第五百。无有穷尽无有边际无有始终。具足具足圆满广大常恒转故。如偈向本一下转一空一有转乃至第五百余位亦如是故。上转形相例此应知。因明性德修多罗中。作如是说。无二一天父子法藏上上转去。有其始终无有穷尽。下下转入。有其始终无有穷尽。有始终者。从信等位起至五百量故。无穷尽者。法藏之海极广大故。乃至广说故。
