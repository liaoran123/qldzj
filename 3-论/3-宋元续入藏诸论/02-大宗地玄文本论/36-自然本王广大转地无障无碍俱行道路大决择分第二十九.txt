
如是已说系缚地地自然本王摩诃[糸*為]品大决择分。次当说自然本王广大转地无障无碍俱行道路大决择分。其相云何。偈曰。

本王道路中　　依位渐渐转
一主生二伴　　至中无量故
数变皆悉通　　如法应观察

论曰。就自然本王广大转地无障无碍俱行道路分中。依五十一位。如其次第亦上亦下渐渐转行。无为法主生二有为。若上若下增中无量数。至中无量变故。如偈本王道路中依位渐渐转一主生二伴至中无量故数变皆悉通如法应观察故。部宗花品修多罗中。作如是说。行藏海中有一常德其数无量。行藏海中有二无常功德品类其数无量。亦升亦抃其数无量。乃至广说故。
