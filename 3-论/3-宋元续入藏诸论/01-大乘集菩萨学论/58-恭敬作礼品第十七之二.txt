
若人于我灭度后　　而能修治佛塔庙
百千那由他劫中　　巍巍身相皆严好
最上适意旃檀香　　合成宫殿及辇舆
虽获胜报无所著　　斯由修治于佛塔
于佛正教欲灭时　　不生阎浮诸国上
随其意乐住天宫　　斯由修治于佛塔
厌患五欲诸垢染　　安住清凉净戒蕴
广修梵行靡不周　　斯由涂香于佛塔
从是灭已生天上　　快乐丰饶不可量
复能教化诸天人　　斯由涂香于佛塔
面貌圆满常熙怡　　所发言音生众善
见者咸兴爱敬心　　斯由涂香于佛塔
远离无边恶道苦　　常得亲近诸如来
广修净业利群生　　斯由涂香于佛塔
若人暂于刹那顷　　能于佛塔拂尘网
是人之报难可量　　永离八难生无难
勇猛聪惠悉明了　　于五欲境无追来
常能出离诸轮回　　斯由净心扫佛塔
具足禁戒无缺犯　　闻深妙法生忻仰
永不退转菩提心　　斯由净心扫佛塔
是人能于恶世中　　常离毁訾诸过失
积集广大胜福惠　　斯由净心扫佛塔
获得上味诸珍馔　　殊净衣服所庄严
常觉妙触适诸根　　斯由净心扫佛塔
若于佛塔生欢喜　　而能除去诸萎华
由依十力大导师　　得离五欲深怨害
形仪挺特世希有　　众所乐观无厌舍
王者常生爱敬心　　由去萎花于佛塔
具足菩萨诸戒品　　灭除一切险恶道
意常明了远痴迷　　由去萎花于佛塔
弃背烦恼诸障染　　永无病苦相缠缚
于一切处获轻安　　由去萎花于佛塔
得受人中第一施　　复以最上诸供养
清净福惠庄严身　　由去萎花于佛塔
又复持以新妙花　　或曼陀罗钵吒罗
而于佛塔换萎者　　斯人当获殊胜报
若人能于诸佛塔　　精勤合掌伸礼敬
彼于佛德善称扬　　令其见者皆稽首
诸天龙神摩睺罗　　王及臣民生信重
譬如妙花开世间　　而能善说诸法要
由彼善说正法故　　安住佛智无缺减
令众生离恶趣中　　增长人天胜义利
福力念惠皆具足　　眷属广多常善顺
我说是人于世间　　随其意乐心安隐
常发柔和寂静音　　教谕群生使出离
于其富乐不生贪　　斯由合掌礼佛塔
能行布施及爱语　　利行平等亦复然
为他毁訾不生嗔　　斯由合掌礼佛塔
或往天中为帝释　　或在世间作人王
所至自在悉随心　　斯由合掌礼佛塔
于诸欲境无耽染　　处世豪贵常止足
永不堕于恶趣中　　斯由合掌礼佛塔
所发言辞丰义味　　悉与经典善相应
常生人世上族中　　斯由合掌礼佛塔
若以最上清净心　　盈掬持花散佛上
所获之报得为王　　安住如前兴善利
彼于五欲能觉了　　则无忧恼所逼迫
身相端严众乐观　　自性寂静亡诸怖

又如大悲经云。阿难。若有众生能于现在供养我者。若我灭后供养舍利芥子许者。复能为我造立形像及塔庙者。阿难。且置是事。设使有人暂能发起一净信心缘念诸佛。持以一华散于空中而用供养。是人当得转轮圣王帝释天主大梵天王。即能超越前际无知。及未来劫生死流转。阿难。复置是事。假使有人而于梦中能以一花散空供养。我说是人以此善根所得福报不知其边。又娑伽罗龙王所问经云。若菩萨亲近诸佛。则能获得八种增上之法。何等为八。一者教化众生睹佛妙相。二者于如来所承事供养。三者于众会中赞佛胜德。四者想念如来造立形像。五者劝化众生常不离佛。六者随所至处常闻佛名。七者常愿往生诸佛国土。八者志不怯弱乐求佛智。是为八种增上之法。

论曰。复何增长殊胜义利。谓于佛所起承事故。当得菩提。如华严经偈云。

无量亿千劫　　佛名难可闻
况复得亲近　　永断诸疑惑
如来世间明　　通达一切法
普生三世福　　令众悉清净
如来出世间　　为世大福田
普导诸含识　　令其集福行
若有供养佛　　永除恶道畏
消灭一切苦　　成就智惠身
若见两足尊　　能发广大心
是人常值佛　　增长智惠力

是经复说。

如来大慈悲　　出现于世间
普为诸群生　　转无上法轮
如来无数劫　　勤苦为众生
云何诸世间　　能报大师恩
宁于无量劫　　受诸恶道苦
终不舍如来　　而求于出离
宁在诸恶趣　　常得闻佛名
不愿生善道　　暂时不闻佛
何故愿久住　　一切恶道中
以得见如来　　增长智惠力
若得见于佛　　减除一切苦
能入诸如来　　大智之境界
若得见于佛　　舍离一切障
长养无尽福　　成就菩提道

论曰。暂见形像尚获斯报。况复亲睹如来色相信受教诲。得福甚多。如信力入印经云。文殊师利。若有善男子善女人能于一切世界微尘数辟支佛所。日日持以百味饮食上妙衣服。于河沙劫而用供养。文殊师利。若复有人暂能瞻奉一画佛像及诸经典。此福胜前无量阿僧祇。何况合掌。持以一花。或以一香。及以涂香。或燃一灯。而以供养。此福胜前无量阿僧祇。

论曰。此明方便增长功德。如菩萨藏经云。若能修治故旧佛塔。当获四种清净大愿。一者最上色相无有与等。二者受持经典精进无懈。三者所生之处得见如来。四者于当生身具足诸相。是经复说。若人能于如来塔。所以众名花及诸涂香恭敬供养。而复获得八种无减。一者色相无减。二者受用无减。三者眷属无减。四者戒品无减。五者定力无减。六者多闻无减。七者智惠无减。八者胜愿无减。又如宝积经云。假使众生充满三有。各各造作如来塔庙。其量高广如须弥卢山。于殑伽沙劫。各以种种上妙供养。若菩萨以不舍一切智心。持以一花奉施彼塔。所获福蕴复过于彼。是经复说。假使三千大千世界所有众生。一一皆得转轮圣王安住大乘。一一轮王以大海量而为灯器。等弥卢山而为灯炷。各以如是供养佛塔。若出家菩萨能以少油涂捻为烛。持用供养如来塔庙。所得功德胜前灯施。百分歌罗分乃至乌波尼刹昙分不及其一。又彼转轮圣王能于现前佛比丘众。以诸乐具而用布施。若出家菩萨常行乞食。或有所得随彼见者分以食之。所获功德胜前无比。又彼转轮圣王以袈裟服积如须弥。能于现前佛比丘众。持用布施。若出家菩萨于三衣外所有长物。随应奉施现前诸佛安住大乘诸比丘僧及如来塔。其所得福倍前所施。又彼转轮圣王一一各以满阎浮提诸上妙花供养佛塔。若出家菩萨能以一花施如来塔。胜前供养。百分歌罗分乃至乌波尼刹昙分不及其一。

论曰。若广明行相。如次第超越品说。彼出家菩萨如是知已。若能现前供养如来。即获四种贤善功德。一者常得最上恭敬供养。二者彼所见已随顺依学。三者而能坚固大菩提心。四者增长善根现前得见三十二种大丈夫相。又海意菩萨所问经云。复次海意。有三种法。名为供养承事如来。何等为三。一者发菩提心无有退转。二者于诸正法而能摄持。三者于众生所发起大悲。又宝云经说。善男子。菩萨成就十法。处于胎藏垢秽不染。何等为十。一者以净信心造如来像。二者修治诸佛故旧塔庙。三者以众妙香而用涂饰。四者持诸香水灌沐如来。五者于佛塔中扫洒涂地。六者亲能承事所生父母。七者亲能供养和尚阇梨。八者常能供给同梵行者。九者所行惠施不希其报。十者以此善根令诸有情不染胎藏垢秽而生。善男子。若能具足如是十法。则能发起深心随喜。如般若经云。若菩萨摩诃萨安住大乘。应当最初发心随喜。是诸菩萨能行是行。则于大乘得不退转。佛言。憍尸迦。假使有人而能称量三千大千世界。可知其数。此诸菩萨发心随喜所得功德。不可校计。时帝释天主白佛言。世尊。若诸菩萨从初发心乃至得成正等正觉。而于其中所作无量随喜善根。若诸菩萨不闻不知亦不摄取。当知是人为魔所持。佛言。憍尸迦。若善男子善女人欲速证得如来应供正等正觉。应于大乘发心随喜。然于声闻辟支佛乘。亦非爱乐亦非舍离。而能共彼兴随喜心。当知是人在所生处。常值十善则能获得供养恭敬尊重赞叹。于所见色声香味触无不可意。永离恶趣得生天上所以者何。是人所作如其利益。使诸众生皆得快乐。以是善根。能令无量阿僧祇人。发随喜心。当得阿耨多罗三藐三菩提。是经复说。须菩提。假使殑伽沙数三千大千世界一切众生皆发阿耨多罗三藐三菩提心。一一各于殑伽沙劫修四禅定。安住寂静离动乱想。若菩萨摩诃萨修习般若波罗蜜多。能以方便善巧。摄取过去未来现在诸佛所修定惠解脱解脱知见。于缘觉乘及声闻乘所有戒定惠解脱解脱知见。如是等种种善根合集称量。以最上最极最胜最妙广大无量无等等心皆悉随喜。复以如是随喜善根。回向阿耨多罗三藐三菩提须菩提。其所得福胜前菩萨修定功德。不可为比。百分歌罗分乃至乌波尼刹昙分不及其一。

论曰。此说回向行竟劝请功德。如最上问经云。若能摄受正法。则为已于无量无数诸佛刹土护佛寿命。
