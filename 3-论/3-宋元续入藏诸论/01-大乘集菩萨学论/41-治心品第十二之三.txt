
复次所说真实行及邪妄行。谓无智无明。由是无明起三种行。谓福非福不动行等。此说是为无明缘行。又此福行非福行不动行等随所得识之所招集此说是为行缘识(今详此处合有识缘名色一段经文梵本元阙)。如是名色及名色增长于六处门造作所起。此说是为名色缘六处。又此六处六触身转。此说是为六处缘触若触。生时令受所起。此说是为触缘受。若受美味深喜乐着。此说是为受缘爱。喜耽味故若处乐色。色离散时数数追求而不弃舍。此说是为爱缘取。如是追求令后有起身语意业。此说是为取缘有。若业迁谢令蕴生起。此说是为有缘生。又若生已变异令熟及坏灭时。此说是为生缘老死。乃至是中由识等自体为种子。业自体为良田。无明爱等自体为烦恼。以业烦恼等令识种生者。谓此业为识种田事。爱为识种沃润。无明为识种开发。然业不念我为识种田事。爱亦不念我为识种沃润。无明不念我为识种开发。是识种子亦复不念我为众缘所生。然识种子住于业地。以爱沃润无明滋长生名色芽。此名色芽非自作非他作非二俱作。非自在天所化。不由时变。非一因生非无因生。无不系于父母因缘和合耽染相续。是识种子于母腹中生名色芽。然此法尔无有主宰。无我无取等如虚空。体相幻化因缘不阙。由五种缘发生眼识。何等为五。谓眼识生时。藉眼及色空缘明缘作意缘等。是中眼识眼为所依色为所缘。明为照瞩。空作无碍。同时作意为彼警发阙是缘者眼识不生。谓若不阙内眼根处。如是不阙色及空明作意缘等故。彼一切和合则能生眼识。而眼不念我与眼色为作所依。色亦不念我与眼识为作所缘。空亦不念我与眼识为作无碍。明亦不念我与眼识为作照瞩。作意不念我与眼识而为警发。如是眼识不念我从缘生。然眼识生时。实藉众缘和合而生。如其次第诸根生识随应为说。然无有法从于此世得至他世。但由业果因缘不阙之所建立。譬如无薪火则不生。是业烦恼所生识种亦复如是。彼彼生处相续和合生名色芽。如是法尔无有主宰。无我无取如虚空等。体相幻化因缘不阙。应知内缘生法有其五种。何等为五。所谓不常不断无所至向因少果多相似相续。云何不常。谓若此边蕴死彼边蕴生。非即死边蕴是彼生边蕴。是曰不常。又不灭于死边蕴而起于生边蕴。亦非不灭于死边蕴然起于生边蕴。譬若权衡低昂时等。是曰不断。又于异类众生身处非众同分生边蕴起。是曰无所至向。又今少作善恶业因。于未来世多获果报。是曰因少果多。又若此生作业则未来受报。是曰相似相续。佛言。舍利子。此缘生者以如实正惠。常修无我无人众生寿者。如不颠倒则不生不灭。无作无为无对无碍无怖无夺无勤无懈。观彼自性无有坚实。如病如痈如痛如害。是苦空无常无我等性。彼复随观前际不流转者。谓我于过去世曾有耶。谁谓我于过去世曾有耶。我于过去世为无耶。谁谓我于过去世为无耶。复于后际不流转者。我当未来世为有耶。谁谓我当未来世为有耶。我当未来世为无耶。谁谓我当未来世为无耶。复于现在世不流转者。我于今有耶。谁谓我今有耶。云何为我今有耶。又十地经说。是中无明爱取。是为烦恼。流转不断行有。是为业。流转不断烦恼余支。是为苦流转不断。复说无明缘行。是曰前际观待。识及受等。是曰现在观待。爱及有等。是曰后际观待。此上所说皆名流转。乃至如是。由系属故则为流转。若离系属则无流转。由和合故则为流转。若离和合则无流转。由是了知诸有为中多种过失。是故我今当断系属及彼和合。然为化度一切众生。毕竟不断诸有为行。
