
论曰。明贤善行次第增福。此非别因而能获得。谓于信等常当修习。如秘密大乘经云。佛言。大王。汝今当知有四种法。若能于此如理行者。则为安住大乘趣向胜道所有善法而无坏失。何等为四。大王。一者谓信能向胜道复何名信。以有信故。而能随顺诸圣种类。所不应作而悉不作。二者尊重能向胜道。以尊重故。于诸圣者所说妙法审谛听受。三者无慢能向胜道。以无慢故。则能于彼一切圣众恭信顶礼。四者精进能向胜道。以精进故。若身若心悉得轻安。所作善法皆得成办。

论曰。此说于信常所修习如是。别明信等五根。如无尽意经说。云何五根。所谓信根进根念根定根惠根。云何信根。谓于四法深忍乐欲。一者于生死中。行世正行信于业报。由造业故彼报定有。乃至失命终不作罪。二者信乐菩萨所行正行。不求余乘不随诸见。三者于胜义中。了知无我众生寿者补特伽罗。于空无相无愿诸法深能信解。四者于佛功德力无畏等。生决定信断除疑网。是名信根。云何进根。若法信根所摄是法。勤勇无间。是名进根。云何念根。若法进根所修是法。终不忘失。是名念根。云何定根。若法念根所摄是法。一心不乱。是名定根。云何惠根。若法定根所摄是法。自所观照不从他解。是名惠根。是五根者相续而起。则能圆满一切佛法。

论曰。复于信力等法。常当修习。如宝髻经云。善男子。云何菩萨力行清净。谓于诸根无有怯弱。一切恶魔不能动乱。声闻缘觉不能退转。一切烦恼不能破坏。而能坚固安住大乘。夙愿满足心净勇猛。密护身根得胜清净。

论曰。如是信等根力常能修习。所修慈行增长功德。如月灯经偈云。

那由他亿佛刹中　　所有种种供佛具
悉以供养诸如来　　不及慈心一少分
