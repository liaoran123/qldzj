
佛告阿难。我今于此大众之所。略说造塔所得功德。汝当谛听善思念之。假使以四天下满中所有草木丛林。皆为人身。彼一一人发心修行。随其所证或有获得须陀洹果斯陀含果阿那含果阿罗汉果及缘觉果。时有长者以净施心长时供给饮食衣服卧具医药。尽其形寿令无所乏。至灭度后一一复为起立塔庙。缯盖幢旛广大严饰香华灯涂种种供养。阿难。是人所得福报宁为多不。甚多世尊。佛言。阿难。此大长者。虽获其福犹有限量。不如有人于佛灭后。以敬慕心求一舍利。至极微细如芥子许。造塔供养。其量正等一庵摩果。塔心之木坚直如针。上施露盘犹如枣叶。中安佛像量同[麩-夫+廣]麦。或香或灯随分供养。阿难。以彼长者所作福行。类修佛塔不可为比。以要言之。若以造塔所有胜报。分为百分。不及其一。千万亿分亦不及一。乃至算数譬喻所不能知。阿难。当知如来于尘沙劫积习熏修五分法身出生功德。所谓戒分定分慧分解脱分解脱知见分。四无量心六波罗蜜。自利利他难行苦行。不可思议神通愿力。世出世间无能胜者。所以者何。由佛成就无量无边真实慧故。阿难。一切如来在昔因地。知众生界自性清净。为彼客尘烦恼所覆。然彼毕竟染污不及。是故如来出兴于世。为诸众生说微妙法。除诸垢浊令得解脱。
