
尔时世尊住王舍城竹林精舍。有一比丘身患恶疮。形体周遍脓血交流。众所恶见人不亲近。移置疏弊低小房下。世尊知已即以神力。蔽诸大众令无知者。如来独往病比丘所。善言慰喻须水洗之。时帝释天主与诸天子。在善法堂评议政事。佛以威神加被令知。即以无量百千眷属。作天妓乐前后围绕。从空而下来诣佛所。问讯慰劳头面礼足手持众宝所成澡瓶贮满香水。奉迎世尊伫立一面。尔时如来即舒百福相庄严臂。于五指端放大光明。远召诸天皆悉云集。及于顶门复放净光照病比丘。蒙光触身所苦即愈。疮溃脓血悉得清净。合掌归命求哀发露。愿佛慈愍灭我重罪。时天帝释以前宝瓶长跪奉献。世尊受已右手注水灌比丘顶。复以左手按摩其身。时病比丘所染沉瘵。随如来手即得平复。得平复已欢喜无量。志心称念南无释迦牟尼。南无大慈悲父。南无最胜医王。令我今日身病得瘥。唯愿如来以本愿力哀怜摄受。施与法药袪我心病。所有重障消灭无余。尔时佛告彼比丘曰。我今为报汝昔深恩。复为开演苦集灭道四圣谛法。示相劝修作证圆满。即时获得阿罗汉道。三明六通具八解脱。时天帝释及诸大众。闻是说已皆堕疑网。今者如来枉劳神德。洗病比丘疮溃脓血。复言。我今为报汝昔深恩。愿为时会分别解说。佛言。天主。乃往古昔无量世时。有一聚落名曰增广。地唯沃壤民多富乐。其中所止皆上种姓。尊一耆年为断事者。未久有一老优婆塞。忽为恶人横相谋害。将付囚执众念无辜。诣断事前明察释放。当其危难即得免脱。是故我今作如是说。天帝当知。昔断事者。岂异人乎。病比丘也。彼优婆塞临难获免。今此会中我身是也。是故菩萨经无量世。而于小恩常思大报。乃至成佛未曾废忘。时天帝释闻佛说已心大欢喜。诸来大众作天妓乐。各还所止礼佛而退。
