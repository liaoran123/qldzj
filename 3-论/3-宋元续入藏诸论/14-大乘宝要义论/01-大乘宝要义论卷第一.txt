
归命十方无边际　　所住一切世界中
过未现在诸如来　　菩萨声闻缘觉等

智者当知。人身难得。于刹那间。成诸胜行亦复为难。若于此中不起思惟作利益事。此生虚来。云何能于如来清净言教。发勤勇心领纳听受。此有二事。谓人身难得。正法难闻。值佛出世复甚为难。

问此中以何而为印证值佛甚难。答无数经中皆作是说。斯为定量。且依妙法莲华经云。佛言。诸苾刍。如来应供正等正觉。经于百千俱胝那庾多劫。如是等旷远世时。或有或无。如来出世斯为甚难。如优昙华时一现尔。决定王经云。佛言。阿难。诸佛出世。彼优昙华。俱时而现。其华如金有净妙光。开敷异香遍由旬内。是华光明能破冥暗。能令念者即得清净。能息病苦。能作明照。能去恶香。能施妙香。彼香能息四界增损。其华亦非随转轮王遍处皆出。唯金轮王乃可应现。况复破戒诸有情类。唯佛出世是华俱出。此中云何能知彼优昙华于旷远时或有或无。如有缘起中说。无热恼大池北面有山名五峰。而彼山上有优昙华林。若佛世尊从兜率天宫没降生人间入母胎时。彼优昙华而方含蕊。若佛世尊出母胎时。是华增长有开敷相。若佛世尊成阿耨多罗三藐三菩提果时。彼优昙华开敷茂盛。若佛世尊弃舍寿命及缘行时。是华萎瘁。若佛世尊入涅槃时。是华枝叶及以华果。皆悉凋落。其华分量大若车轮。觉智方广经云。大名称仙王谓诸仙众言。诸仁者。若菩萨暂时得值如来出世说法化利。是即相应。华严经云。于俱胝劫中值佛出世。听受正法尊重信奉。此真实见甚为难得。贤劫经云。此贤劫后六十五劫无佛出世。其后有劫号大名称。彼一劫中有十千佛出现于世。大名称劫后八十千劫无佛出世。其后有劫号曰星喻。彼一劫中有八十千佛出现于世。星喻劫后经三百劫无佛出世。其后有劫名功德庄严。彼一劫中有八万四千佛出现于世。

此中问言。云何能知人身难得。答诸契经中皆作是说。如杂阿含经云。佛言。诸苾刍。譬如大地流水充满有人取木开一孔穴置于水中。是木轻浮随风飘流。东风西向西风东向。南北所吹亦复如是。有一眼龟居其水内寿命无数百岁。凡经百岁自水一浮投木孔中。诸苾刍。于汝意云何。彼一眼龟如是寿极长远。百岁一浮可能得值浮木孔邪。诸苾刍言。不也世尊。佛言。诸苾刍。值佛出世说法化度觉了正道得至涅槃亦复如是。斯极为难。或得人身时分具足又复为难。

此中问言。云何能知时分具足而难得邪。答诸契经中作如是说。如增一阿含经云。佛言。诸苾刍。有八种难。不知时人不应修梵行。何等为八。若佛出世时宣说法要。化度有情使至涅槃。而一类有情在地狱中。此为第一修梵行者时分之难。若佛出世时宣说法要。化度有情使至涅槃。而一类有情在畜生中。此为第二修梵行者时分之难。若佛出世时宣说法要。化度有情使至涅槃。而一类有情在饿鬼中。此为第三修梵行者时分之难。若佛出世时宣说法要。化度有情使至涅槃。而一类有情在长寿天。此为第四修梵行者时分之难。若佛出世时宣说法要。化度有情使至涅槃。而一类有情在于边恶恚害之处。此为第五修梵行者时分之难。若佛出世时宣说法要。化度有情使至涅槃。而一类有情虽生中国。或聋或哑根不完具。善说恶说不知其义。此为第六修梵行者时分之难。若佛出世时宣说法要。化度有情使至涅槃。而一类有情生于中国。不聋不哑六根完具。善说恶说而悉能知。然起邪见颠倒计执。谓无施无利亦无事火。无善作恶作诸业果报。无此世无他世。无父无母。无世间沙门婆罗门。无正趣正道。无阿罗汉智解于此世他世以自通力而证圣果。此为第七修梵行者时分之难。或复一类有情生于中国。不聋不哑六根完具。善说恶说而悉能知。又复正见无颠倒计执。谓有施有利乃至有阿罗汉取证圣果。然佛不出世不说法要。此为第八修梵行者时分之难。诸苾刍。当知有一种时分和合应修梵行。谓佛出世宣说法要。初善中善后善。文义深远纯一无杂。具足清白梵行之相。而一类有情生于中国。不聋不哑六根完具。善说恶说而悉能知。正见具足不起颠倒计执。谓有施有利亦有事火。有善作恶作诸业果报。有此世有他世。有父有母。有世间沙门婆罗门。有正趣正道。有阿罗汉智解于此世他世以自通力而证圣果。是为一种时分和合。大集经月藏品云。诸仁者。时分和合如应时香树。极为难得。

此中应问。彼作是说。得人身者云何能得清净平等清净所说。答有十种功德。若能圆满。彼得人身清净平等。何等为十。如超越下族经云。一者若善男子善女人内发菩提心已即生净信。二者广多清净欲见圣贤。三者乐闻正法。四者不生悭嫉普行大施。五者端身系念乐涅槃道。六者以无碍心善心广施。七者信有诸业及诸业报。八者不起分别。九者无求无疑亦无染慧。十者不坏善恶业果。如是十种若了知已。于此命缘诸恶莫作。此中应问。何名为信。答信者谓顺向圣贤诸恶莫作。如破染慧经云。诸善法中信为先导。是中信者何义。谓信顺义。此能具足如来无障碍智。而能宣说难见难知甚深正法。永断爱缠。谓无眼无眼灭。无耳鼻舌身意无耳鼻舌身意灭。无住非无住。无意乐非无意乐。具六十种音声文句。次第语业清净洁白。其身极净。其心现种种色相。而佛如来无所不知无所不见。无不成证无不觉了。如来以清净眼及如来普眼。永断过失远离贪爱。破诸痴瞑过于肉眼。而能观照甚深顶相。宣说无上第一义谛。一切佛法虽复分别。如是佛法而不谤缘起。此名为信。信力入印法门经云。佛言。妙吉祥。何名信力。谓于一切佛法现前印顺。信解无疑亦无异求。决定实信业及业报。信心无杂。于空无相无愿所作诸行及一切法皆生净信。谓布施有布施果。持戒持戒果。忍辱忍辱果。精进精进果。禅定禅定果。智慧智慧果。彼如是说是清净相。于大乘胜解中能生净信。此说名为信力。若复觉了诸着。是名信根。若根若力。总说名信。又复此中何名信力。信谓印顺。能信他声。云何修菩萨者信他声邪。所谓闻他教示发菩提心修菩萨行。菩萨依止波罗蜜多。善巧方便及四摄法。一切佛法菩萨法等声。从他闻已极生净信。此说名为信力。菩萨藏经云。佛言。舍利子。此修菩萨行者。内发菩提心已即生净信。广多清净欲见圣贤乐闻正法。决定信有诸业及业果报。断十不善业修十善业。信有沙门婆罗门及正趣正道而复多闻。所闻相应心意和合。超越疑惑不受后有。于诸佛菩萨及声闻等真善知识。常所亲近起爱重心。信彼善知识所说诸业及业果报。知其器已如应为说甚深言论。谓空无相无愿无行无生无起之论。无我无人无有情无寿者之论。及缘生论。是诸言论闻已无疑。亦复无执。随入一切法蕴处界等。悉应无著。信一切法自性皆空。以佛智推求纯一不放逸。何名不放逸。谓若诸根起散乱时。应自心调伏他心随护。月光菩萨经云。若诸有情于三宝中起净信心。而实难得。譬彼如意珠宝求得亦难。入如来功德智不思议境界经云。圣除盖障菩萨白妙吉祥菩萨言。有五种法。诸菩萨摩诃萨当生胜解。若此若彼阿僧祇最胜功德而悉获得。何等为五。一者一切法空。二者一切法无对治。三者一切法无生。四者一切法无灭。五者一切法不可记说。如是五种当生胜解。如阎浮提地过微尘等数诸威仪道及作用处。如来悉无发悟亦无分别。然随众生心意。若时非时一切常转。诸菩萨摩诃萨于此当生胜解。星贺骚那儞缘起经云。世尊释迦牟尼如来。为化度有情作利益故。于殑伽沙数劫中历修诸行现成正觉。诸菩萨摩诃萨于此应生信解。又世尊释迦牟尼如来。于燃灯佛所得授记别。于其中间历修胜行。遍入诸佛境界。经无边际劫。乃至于今现成正觉。于此应生信解。又世尊释迦牟尼如来。见杀释种因缘为化度有情作利益故。经无边际劫历修胜行现成正觉。于此应生信解。是故当知。一切有情若发菩提心。此为难得。

问发菩提心实为难得。此复云何得发起邪。答多有经说。且依华严经云。世间有情若发阿耨多罗三藐三菩提心。实为难得。当知菩提心如世间种子。以世间一切善法悉种植故。如一切佛法境界。一切恶作能尽烧故。犹如劫火。一切不善法能销坏故。犹如大地。一切义能成就故。如摩尼宝王。一切意乐悉圆满故。犹如贤瓶。拔出生死流故。如胜钩饵。一切世间天人阿修罗乃至一切佛法一切佛功德。皆悉称赞彼菩提心功德故。如佛塔庙。何以故。此中具有诸菩萨行胜境界故。又复此菩提心出生过去未来现在一切诸佛。善男子。譬如有药名铁金光。是药一两能化铁千两悉使成金。非彼千两铁而能坏此一两圣药。发菩提心者亦复如是。若能一发。一切智心微妙圣药善根回向智所摄受。能令一切业烦恼障悉成一切法一切智金。非彼一切业烦恼障而能染污一切智心。善男子。又如秉一灯炬入于暗室。随入室中彼百千年积集暗瞑。皆悉破灭洞然明照。发菩提心亦复如是。秉一切智心大光明炬。入于有情心意暗室。随入其中彼不可说百千劫已来积集一切业烦恼障。无明黑暗皆悉销除。以大智光出生明照。善男子。又如大龙王顶大如意妙宝王冠。不为他怨敢来侵怖。诸菩萨摩诃萨亦复如是。顶菩提心及大悲心妙宝王冠。不为一切恶趣诸恶敢来侵怖。又如日月净圆光中极所照曜。是中应现所有一切金银珍宝华鬘衣服胜妙乐具。总集彼等一切所有。皆不能与如意宝王等其价直。发菩提心亦复如是。极尽三世一切智智法界道场随所照曜。是中应现一切有情一切天人及彼一切声闻缘觉。若有漏若无漏。一切善根。皆不能与发菩提心自在宝王等其价直。又如牛羊之乳满大海中。若师子乳足迹之滴堕海中时。牛羊诸乳不能凝结亦不和合。菩提心亦复如是。不可说百千劫积集诸业烦恼。其犹大海。如来大丈夫师子发一切智心一滴之乳堕海中时。诸业烦恼永尽无余。所有一切声闻缘觉解脱亦不和合。又如亲近勇猛之人一切怨恶不能侵害。发菩提心者亦复如是。若亲近勇猛菩萨一切恶作之怨不能侵害。又如残缺金刚之宝。虽有所损于众宝中亦复最胜。而能出过诸庄严具。彼金刚宝名亦不殒灭。普能拯济诸有贫乏。少分菩提心亦复如是。其犹残缺金刚之宝。虽未圆具。而亦出过一切声闻缘觉功德庄严。彼菩萨名亦不殒灭。能济贫乏无圣财者。胜军王问经云。佛言。大王。善哉善哉。汝能于佛法中爱乐希求。如汝大王。现今治化憍萨罗国。利益安乐一切人民。救拔济度安慰接引使归正道。而汝若能广利一切有情。令发一切智心圆满一切佛法趣证阿耨多罗三藐三菩提道。斯复大利。又复大王。彼只陀林常有无数百千圣贤。隐居其中生尊重想。大王。彼诸圣贤于正等觉有所乐欲有信有求有愿有称赞生随喜心。是诸圣贤若身语意极生信重。何以故。大王。而彼地方有无数百佛出现。无数百转法轮。无数百圣众相续得度。如是乃至无数百千俱胝那庾多殑伽沙数诸佛出现。转正法轮化度圣众。如是彼诸圣贤。皆悉发生菩提乐欲信求愿等。
