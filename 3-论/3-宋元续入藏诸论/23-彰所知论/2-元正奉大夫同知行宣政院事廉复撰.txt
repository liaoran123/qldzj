
夫出三界者惟佛。佛以大事因缘故。出现于世。悯化群生。此亘古不磨之善也。大元帝师。洞彻三乘。性行如春。仁而穆穆不可量。裕皇潜邸。久知师之正传。敬诣请师敷教于躬。师笃施静志。弘扬帝绪。大播宗风。彰其所知。造其所论。究其文理。推其法义。皎如日月。广于天地。盖如来之事。非圣者孰能明之。总统雪岩翁英姿间世。听授过人。久侍师之法席。默译此论。见传于世。公昔与予会闽。交情相照。爱同昆仲。公固肯予为序。予抗尘幻海。绝笔疏砚。岂足发正教之光耶。公笑之曰。汝何谦哉。予不敢辞。遂序焉。
