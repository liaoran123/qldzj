
谓情世界总有六种。一者地狱。二者饿鬼。三者傍生。四者人。五者非天。六者天。此等六种名义云何。谓斫坏肢体故曰地狱。饥渴所逼故曰饿鬼。傍覆而行故曰傍生。意多分别故名曰人。摩[少/兔]沙义身及受用。虽与天同微分鄙劣。或由无酒故曰非天。阿修罗义。从梵身生。游戏娱乐。或应供养故谓曰天。是提婆义。地狱者。赡部洲下过二万由旬。旷廓四方二万由旬。纯铁所成火焰洞然。有八热狱。一曰更活。二曰黑绳。三曰众合。四曰号叫。五曰大号叫。六曰炎热。七曰大炎热。八曰无间。更活狱者。生彼有情先业所感。执众器仗互起冤憎递相斫害。段段堕落闷绝暂死。空音更活。彼等有情即便更活。复相斫害。彼寿量者。四天王天。一生之期为一昼夜如是算数。寿五百岁受是苦楚。黑绳狱者。其狱卒等于有情身。从顶至足拼界黑绳。以火锯钺解斫肢体。由先业力解下上生。彼寿量者。忉利天一生之期为一昼夜。如是算数寿一千岁。受是苦楚。众合狱者。生彼有情以铁追打。或二铁山犹如羊头。二山相合研磕摧坏。二山开时复自然活。又被摧坏。彼寿量者。离诤天一生之期为一昼夜。如是算数寿二千岁。受是苦楚。号叫狱者。生彼有情怖热铁池。入稠林中。火焰炽盛永岁焚烧。由先业力。其舌纵广千由旬量。有一大牛。铁角铁甲架铁犁铧。火焰炽盛耕犁其舌。彼寿量者。兜率天一生之期为一昼夜。如是算数寿四千岁。受是苦楚。大号叫狱者。亦与前同其苦倍增。彼寿量者。化乐天一生之期为一昼夜。如是算数寿八千岁。受是苦楚。炎热狱者。三重铁城火焰洞彻内受苦楚。彼寿量者。他化自在天一生之期为一昼夜。如是寿数万六千岁。受是苦楚。极炎热狱者。亦同其前其苦倍增。彼寿量者。等半中劫。受是苦楚。无间狱者。于铁室内身一聚焰受极苦楚。彼寿量者等一中劫。十六增狱者。八热狱傍面各四所。一煻煨增。深皆没膝。有情游彼。才下足时。皮肉与血俱燋烂坠。余剩其骨。举足还生平复如本。二尸粪增不净淤泥没有情腰。于中多有攘矩吒虫。嘴利如针。钻皮透骨[口*(一/巾)]食其髓。三峰刃增。复有三种。一刀刃路。谓于此中仰布刀刃以为大道。有情游彼才下足时。皮肉与血俱断碎坠。举足还生平复如本。二剑叶林。谓此林树纯以铦利剑刀为叶。有情游彼风吹叶坠。斩刺肢体骨肉零落。有乌驳狗[齒*(虎-儿+且)]掣食之。三铁刺林名铦摩利。谓此林树。有利铁刺长十六指。有情被逼上下树时。其刺铦利上下镵刺。是等有情血肉皮等。挂染刺上唯剩觔骨。有铁嘴乌。探啄有情眼睛脑髓。争竞而食。刀刃路等三种虽殊。而铁仗同故一增摄。四烈河增。名曰无渡。遍满极热烈灰汁水。有情入中或浮或没。或逆或顺或横或竖。被蒸被煮骨肉糜烂。如大镬中。满成灰汁置稻米等猛火下然。米等于中上下回转举体糜烂。有情亦然。设欲逃避。于两岸上有诸狱卒。手执刀枪御捍令回。无由得出。此河如堑。前三似苑。彼等名曰近边地狱。八寒狱者。一曰水疱。二曰疱裂。三阿吒吒。四阿波波。五呕喉喉。六裂如郁钵罗花(此云青莲华)。七裂如莲花。八裂如大莲花。水疱狱者。生寒水间极甚严寒。随身生疱。曰水疱狱。彼寿量者。摩伽陀国所有大斛八十斛麻百年除一。若芝麻尽。彼寿亦尔。疱裂狱者。由极严寒其疱而裂黄水漏流。彼寿量者倍前二十。阿吒吒狱者。由大严寒咬齿忍耐。彼寿量者倍前二十。阿波波狱者。忍寒音声。彼寿量者倍前二十。呕喉喉狱者。由寒号泣出是苦声。彼寿量者倍前二十。裂如郁钵罗花狱者。严寒身裂如郁钵罗花叶。彼寿量者倍前二十。裂如莲花狱者。严寒身裂如莲花开。彼寿量者倍前二十。裂如大莲花狱者。身裂越前如大莲花开敷多叶。彼寿量者倍前二十。孤独狱者。在赡部提旷野山间。一昼一夜受苦受乐。相杂受故。八热地狱八寒地狱近边孤独。如是名为十八地狱。饿鬼者。王舍城下过五百由旬。有饿鬼城名曰黄白。亦云惨淡彼鬼王曰阎罗法王。共三十六眷属等居。其类有四。一者外障。二者内障。三者饮食障。四者障饮食。一外障者。饮食音声亦不得闻。二内障者。获微饮食。口若针窍不能得入。设能入口。咽如马尾无能得过。设若过咽。腹若山廓不能饱满。虽满腹中。胫如草茎无能举动。受此大苦。三饮食障者。见饮食时。无量狱卒执诸器仗守御无获。四障饮食者。食饮食时由业所感。铁丸铜汁泻置口中。从下流出。如是四种皆是饿鬼。彼寿量者。人间一月为一昼夜。如是算数寿五百岁。即当人间一万五千岁。或居人间寒林等处。食血肉等。皆饿鬼类。三傍生者。多居河海。亦如酒糟混漫而住。以大食小以小食大。互相惊怖。由海波涛住所不定。或处人天。彼寿量者。长如龙王寿半中劫。短如蚋等寿一刹那。身量无定。四人者。住四大洲八中洲等及诸小洲。彼寿量者。如赡部洲人。初成劫时其寿无量。次后渐减今六十岁。次后渐减至十岁间。复次渐增无有定量。北鸠娄人定寿千岁。东胜身人寿五百岁。西牛货人寿二百五十岁。除北鸠娄余有夭横。彼等受用。北鸠娄洲食自然稻。衣服璎珞出如意树。余三洲者食谷肉等。资宝受用。彼等身量。赡部提人肘量八肘。西牛货人身十六肘。北鸠娄人三十二肘。人等面相亦如洲状。其小洲人亦如大洲。身各减半。故如是说。五非天者。妙高水际下过一万一千由旬。山旷廓间光明城内。阿修罗王。曰罗睺罗(此云摄脑)。众眷属居。又过一万一千由旬。星鬘城内阿修罗王。名曰项鬘。众眷属居。又过一万一千由旬。坚牢城内阿修罗王。名曰妙镇。又曰大力。众眷属居。又过一万一千由旬。甚深城内阿修罗王。名曰毗摩质多罗(此云丝种种亦云纹身)。众眷属居。常共帝释比对斗诤。城曰具金。殿名奏乐。如意树王名即怛钵栗。聚集之处名曰贤财。石名善贤苑名普喜妙喜最喜甚喜善。地亦名普喜妙喜最喜甚喜。临战所乘象名无能敌。游戏所乘象名垒雪。马曰峭脖。是等非天。共三十三天。诤须陀味及修罗女。为战诤故。从山廓出。身服金银琉璃玻璃珂等坚固铠甲。手执剑槊标枪弓箭。领四部军。彼阿修罗王。罗睺罗。项鬘。妙镇。毗摩质多罗等。或前三来或四皆来。是时帝释五守护众。一住戏海。愿乐白法龙王等众。与非天军斗战令回。龙若不胜去坚首所。共二守护复与修罗斗战。又若不胜去持鬘所。共三守护复与斗战。又若不胜去恒憍所。共四守护复与斗战。又若不胜去四王所。共五守护复与斗战。四大天王率四军众。服宝坚铠执诸戈仗。斗战多分四天王胜。若不能却。去忉利天前。白帝释曰。我等守护不能回彼阿修罗众。王应却敌。如是白已。天主帝释乘善住象。告三十三天众等曰。汝等应知。今修罗军至妙高顶。当服坚铠取所乘车与修罗战。说是语已。彼诸天子。各服宝铠执持戈仗。去众车苑取所乘车。入粗恶苑转身心恶。出善见城。共彼修罗相敌斗战。若修罗胜侵至城内。若天得胜逐修罗军至第一海。斗战之时。天与非天断其胫腰。彼等即死手足若断。复生如本。若薄伽梵辟支佛。转轮圣王住世间时。诸阿修罗不起诤心。设若相持诸天必胜。世间善增天众亦胜。世不善增阿修罗胜。是故诸天护持善事。天者。欲界六天。色界十七。无色界四。欲界六天者。苏迷卢山第一层级坚首众居。第二层级持鬘众居。第三层级恒憍众居。持双山上北方有城。名阿那迦嚩帝。多闻天王药叉众居。如是东方城名贤上。有大天王名曰持国。乾闼众居。西方有城名曰众色。有大天王名曰广目。龙神众居。南方有城名曰增长。有大天王名曰增长。焰鬘众居。余四层级七金山等。日月星宿铁围轮山。赡部洲山多罗树所。四王部众亦住止住。咸属四王。是谓一部。彼寿量者。人五十岁为一昼夜。如是寿量经五百年。若其身量一俱卢舍四分之一。三十三天妙高顶上。天主帝释住最胜处。共非天女。名曰妙安。同众天女受诸欲乐。无有厌足。复有临战所乘象王。名曰善住。游戏苑中。所乘象王。名曰蔼罗筏拏(此云持地子)。二象周围各七由旬。各以八千小象众居。又有马王名迅疾风。与八千马居。天主辅臣数三十三。是故名曰三十三天。诸天子等耽五欲乐。若放逸时有大天鼓。鼓声出音警诸天曰。诸行无常。有漏皆苦。诸法无我。寂灭为乐。与修罗军斗战之时。出除苦音警曰。天愿得胜。愿修罗败。宫殿城池树集石等。如前所辨。彼天寿量。人间百岁为一昼夜。如是算数寿一千岁。其天身量半踰阇那。焰摩天者。三十三天共非天诤。此离诤故名离诤天。彼天寿量。人二百岁为一昼夜。如是算数寿二千岁。其天身量二踰阇那。兜率陀天者。有慈氏尊。绍世出世法王之位。受大法乐。谓曰兜率。是俱乐义。人间四百年彼天一昼夜。寿四千岁。身量四踰阇那。化乐天者。自化受用谓曰化乐。人间八百年彼天一昼夜。寿八千岁。身量八踰阇那。他化自在天者。受用他化。谓曰他化自在。彼中天王威德自在。即是魔主。人间千六百年。彼天一昼夜。寿量万六千岁。身量十六踰阇那。下从无间至他化自在天。谓之欲界。耽着欲乐所食段食。故如是说。色界一十七天者。四静虑摄。初禅三天者。谓梵众梵辅大梵。彼天寿量。梵众半劫。梵辅一劫。大梵一劫半。彼天身量。次第半由旬。一由旬。一由旬半。二禅三天者。谓少光无量光极光。彼天寿量。少光二劫(以上四天四十中劫为一大劫以下诸天八十中劫为一大劫)。无量光四劫。极光八劫。彼天身量。少光二由旬。无量光四由旬。极光八由旬。三禅三天者。少善无量善广善。彼天寿量。少善一十六劫。无量善三十二劫。广善六十四劫。彼天身量。少善十六由旬。无量善三十二由旬。广善六十四由旬。四禅八天者。无云福生广果。三是凡居。无烦无热善现善见色究竟。五是圣居。名曰五净居。彼天寿量。无云百二十五劫。福生二百五十劫。广果五百劫。无烦一千劫。无热二千劫。善现四千劫。善见八千劫。色究竟一万六千劫。彼天身量。无云一百二十五由旬。福生二百五十由旬。广果五百由旬。无烦一千由旬。无热二千由旬。善现四千由旬善见八千由旬。色究竟一万六千由旬。始从梵众至色究竟。皆名色界。出离欲乐。非离色故。故名色界。无色界四天者。无有身色。亦无处所。从定分四。空无边处。识无边处。无所有处。非想非非想处。彼天寿量。空无边处二万大劫寿量。识无边处四万大劫。无所有处六万大劫。非想非非想处八万大劫。彼等四处。谓无色界。非离定色。出离粗色。故无名色。彼等寿量。谓岁劫时。其量云何。时最少者名为刹那。百二十刹那为一怛刹那。六十怛刹那为一罗婆。三十罗婆为一牟休多(此云须臾)。三十牟休多为一昼夜。三十昼夜即为一月。十二个月即是一年。劫有六种。一中劫(或名别劫)。二成劫。三住劫。四坏劫。五空劫。六大劫。一中劫者。或赡部人从无量岁。渐渐减至八万岁时。即成劫摄。从八万岁。减至十岁谓中劫初。复增八万岁。减至十岁。为一辘轳。如是增减十八数者。为十八中劫。然后十岁至八万岁。中劫后际前后中间。十八辘轳为二十中从。二成劫者。始从风轮至无间狱。生一有情器世界成经一中劫。如前已说。情世界者。此三千界。火坏后成。从极光天天人命终生大梵处。孤生疲倦呜呼。若有同分生此界者。有何不可。发如是心。虽非念力。极光天人有命终者。即生彼处。先生之心而作是念。由我贪生故世咸称人祖大梵。如次梵辅梵众他化自在。乃至四王次第而生。北鸠娄洲。西牛货洲。东胜身洲。南赡部洲。次第而生。时赡部洲人寿无量岁。饮食喜乐有色意成。身带光明腾空自在。如色界天。有如是类。地味渐生其味甘美。色白如蜜其香馥郁。时有一人。禀性耽味。嗅香起爱。取[嚐-旨+甘]便食。亦告余人。随学取食。食段食故身光隐没。由众业感日月便出。照耀四洲。次地味隐复生地饼。其味甘美色红如蜜。竞耽食之。地饼复隐次林藤生。竞耽食故林藤复隐。有非耕种自然稻生。众共取食。此食粗故即余滓秽。根道俱出。尔时诸人。随食早晚。取香稻食。后时有人禀性懒惰。长取香稻。储宿为食。余亦随学。香稻隐没。随共分田。虑防远尽。于己分田生吝护心。于他分田有怀侵夺。故生争竞。是时众人议一有德。封分田主。众所许故。谓曰大三末多王(此云众所许)。王多有子。相续绍王。嫡子号曰光妙。彼子善帝。彼子最善。彼子静斋。是等谓曰成劫五王。静斋王子名曰顶生。彼子妙帝。彼子近妙。彼子具妙。彼子严妙。是等谓曰五转轮王。严妙王子名曰舍帝。彼子舍双。彼子舍固尼。彼子固室。彼子善见。彼子大善见。彼子除碍。彼子金色。彼子具分。彼子离恶。彼子妙高。彼子定行。彼子甚吼音。彼子大甚吼音。彼子能安。彼子方主。彼子贤尘。彼子能广。彼子大天。此王种族五千相承。其最后子七千相承。曰阿思摩迦王。最后子八千相承。曰鸠娄王。其最后子曰具头王。有九千王。其最后子名曰龙音。有一万王。其最后子怛弥留怛一万五千。其最后子名瞿昙氏。此即甘蔗裔。彼子相承。甘蔗王种一千一百数。其最后子甘蔗种王。名曰增长(即懿师摩王)。王有四子。一名面光二名象食。三名调伏象。四名严镯。称释迦氏。严镯有子名曰严镯足。彼子致所。彼子牛居。彼子师子颊王。有四子。一名净饭。二名白饭。三名斛饭。四名甘露饭。净饭王子即婆伽梵。次名难陀。白饭王二子。一名帝沙调达。二名难提迦。斛饭王二子。一名阿尼娄驮。一名跋提梨迦。甘露饭王二子。一名阿难。一名提婆达多。婆伽梵子名罗睺罗。释迦种族至斯终矣。又别种王依法兴教。如来灭度后二百年。中印土国有王。名曰无忧。法王于赡部提。王即多分中结集时。而为施主。兴隆佛教后三百年。赡部西北方有王。名曰割尼尸割。三结集时。而为施主。广兴佛教。梵天竺国。迦湿弥罗国。勒国。龟兹(音丘慈)。捏巴辣国。震旦国。大理国。西夏国等。诸法王众。各于本国兴隆佛法。如来灭度后千余年。西番国中初有王。曰呀乞[口*栗]赞普。二十六代有王。名曰祫陀朵[口*栗]思颜赞。是时佛教始至。后第五代有王。名曰双赞思甘普时班弥达。名阿达陀。译主名曰端美三波罗。翻译教法。修建袷萨等处精舍。流传教法。后第五代有王。名曰乞[口*栗]双提赞。是王召请善海大师。莲华生上师。迦摩罗什。罗班弥达。众成就人等。共毗卢遮那罗佉怛及康龙尊护等七人。翻译教法。余班弥达共诸译主。广翻教法。三种禁戒兴流在国。后第三代有王。名曰乞[口*栗]徕巴赡是王界广。时有积那弥多。并湿连怛罗菩提。班弥达等。共思割干吉祥。积酌罗龙幢等。已翻校勘。未翻而翻。广兴教法。西番王种。至今有在。班弥达等。翻译译主。善知识众广多有故。教法由兴。北蒙古国。先福果熟生王。名曰成吉思(二合)。始成吉思。从比方王多音国。如铁轮王。彼子名曰干果戴时称可罕。绍帝王位。疆界益前。有子名曰古伟。绍帝王位成吉思皇帝。次子名朵罗。朵罗长子。名曰蒙哥。亦绍王位。王弟名曰忽必烈。绍帝王位。降诸国土疆界丰广归佛教法依化民。佛教倍前光明炽盛。帝有三子。长曰真金丰足。如天法宝庄严。二曰厖各刺。三曰纳麻贺。各具本德系嗣亦尔。兹是始从释迦王种。至今王种。
