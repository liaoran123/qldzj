
复次果者。如上所说三十七品菩提分法。为自解脱轮回发心。利根极速。三生证阿罗汉。一生修顺解脱分善。名资粮道。二生修顺决择分善。名加行道。三生亦如沙门证第四果。钝根懒惰。即不定故。如沙门者。向预流等。四者名果。向预流者。加行道前情器所摄。皆苦自性即是苦谛。复次彼因业及烦恼。是名集谛。令彼解脱。即是灭谛。复次彼因。即是道谛。修习纯熟。由彼次第证见道时。初观苦谛。四法性者。转变名无常。三苦名苦。实有与我非一蕴故名空。实有与我别故名无我。现证四智。次观集谛。四法性者。如种苦理故因。等现苦理故集。相续苦理故生。随顺苦理故缘。现证四智。次观灭谛。四法性者。苦因灭故灭。苦果息故静。超有漏故妙。脱轮回离。现证四智。次观道谛。四法性者。通行义故道。契正理故如。修无念智故行。现证三智。此十五者名初果向。第十六者。以彼道谛永超诸有故出。现证一智。此等十六。是住初果。已证四谛。十六行相修习纯熟。欲界修道所断九品烦恼之中断前五品。即一来向。断第六品即一来果。彼一来者。复来欲界受一生故下三品者。欲界之中一生断故。现证行相修习纯熟。断七八品名不还向。断第九品名不还果。彼不还者。断尽欲界一切烦恼。必不还来欲界生故。现证上界诸地行相。修习纯熟。四静虑四无色。各九烦恼断。初静虑一品为始。至断有顶八品为终。名阿罗汉向。断第九品名阿罗汉果。彼阿罗汉者。三界烦恼断尽无余。名阿罗汉。经云。干慧地等八者。声闻资粮道。即干慧地。欲爱枯干根境不偶。是所修善名干慧地。种性地者。即加行道。必不成佛。定成声闻独觉种性。名种性地。八人地者。是初果向。至阿罗汉果。名八人地。具见地者。是住初果。四谛行相现证见故。名具见地。薄地者。是一来果。欲界烦恼多分断故。名曰薄地离欲地者。是不还果。离欲界中贪欲等故。名离欲地。已办地者即阿罗汉。苦已知。集已断。灭已证。道已修名已办地。声闻地者。即不来不还阿罗汉。三名声闻地。辟支佛地者如上所说三十七品菩提分法。唯自一人欲证菩提。如是发心修百大劫。以最后身生无佛世。不假师教成证独觉。此有二种。一麟角。二部行。麟角喻者。唯一而居具圣德行。部行类者。与众群居。

究竟正觉者。如上所说三十七品菩提分法。为诸有情而成佛故。发起大悲胜菩提心。奉侍诸佛悉令欢喜。利益他故行六度行。三无数劫究竟成佛者。释迦如来昔为陶师。名曰大光明。于大释迦如来之处。始初发心。至初无数劫。奉侍七万五千佛。其最后佛名曰宝髻。第二无数劫。奉侍七万六千佛。其最后佛名曰然灯。第三无数劫。奉侍七万七千佛。其最后佛名曰胜观。其六度者。以大悲心于诸有情所有资具悉皆惠施。为普度太子时。施波罗蜜究竟圆满。未离贪欲。被析肢体心无少恚。为忍辱仙时。忍戒二行究竟圆满。为婆罗门子时。视底沙佛住火界定。忘下一足经七昼夜。旋绕赞曰。

天地此界多闻室　　逝宫天处十方无
丈夫牛王大沙门　　寻地山林遍无等

如是赞已便超九劫。进波罗蜜究竟圆满。处圆满处金刚座。初夜分时降诸群魔。后夜分时金刚喻定。定慧二行究竟圆满。如是处金刚座降魔之前。三无数劫修福智足。奉侍诸佛。六度虽圆即异生身。坐金刚座。证见修道。成等正觉。声闻乘中。因时不说了知诸法无我空悲施行三轮体空十地行相。果时不说报身及四智等。

正觉法者。六种所摄。谓身智断。利他大悲德具足等。身者有二。一者色身。二者法身。色身者。具三十二相八十种好。即自性身。度乾闼婆及苾陵伽故。示现乾闼婆王及转轮圣王。即化身。然诸佛等种性身量。寿命国土及根机等。有种种异。二法身者。有十无学法。诸佛等同。

智者有二。一者遍智。二者正智。遍智者。谓了蕴界处因果体性。故曰遍智。二正智者。谓知四谛中无常等法。故曰正智。

断者有二。一断烦恼障。二断所知障。断烦恼障者。谓对治贪等根本烦恼。及随烦恼令断灭故。二断所知障。谓对治能障境时。自性无知之法。令断灭故。

利他者有二。一者于诸有情安置解脱。弃舍相违令住于道。二者于诸有情安置善趣。弃舍于恶令住于善。大悲及德。次下当说。

诸圣者等言功德者。有十一种。谓无诤愿智。四无碍解。六通。四静虑。四无色。四无量。八解脱。十遍处。八胜处。三等持等。

无诤者。谓依第四静虑心。愿诸有情勿缘己身生诸烦恼。思惟等持。故名无诤。

愿智者。谓依第四静虑心。以愿为先。引如智起如愿了知。故名愿智。

四无碍解者。一法无碍解。知诸法名故。二义无碍解。正知义故。三词无碍解。正知言辞故。四辩才无碍解。正知正理故。名四无碍解。

六通者。一神境通。游行石壁等无碍故。天耳通。若近若远诸异音声。皆了知故。三天眼通。能随所应取被障隔极细远等诸方色故。四他心通。能知他心有无欲故。五宿住通。知自及他宿世事故。六漏尽通。知世出世一切道故。前五有漏依第四静虑。第六无漏依第九故。

四静虑者。初静虑具有五支。一寻。二伺。三喜。四乐。五等持。二诤虑中具有四支。一内等净。二喜。三乐。四等持。三静虑中具有五支。一行舍。二正念。三正惠。四受乐。五等持。四静虑中具有四支。一行舍清净。二念清净。三非苦乐受。四等持。

四无色者。修加行时。思无边空及无边识无所有故。以正定时除色依余四蕴。第四名者由想昧劣。谓无明胜。得非想名。有昧劣想。名非非想。如是次第空无边处。识无边处。无所有处。非想非非想处。名四无色。若加灭尽定。亦名九次第定。

四无量者。谓慈悲喜舍。四中初二无嗔为体。喜即喜受。舍即无贪。所缘境者。欲界有情所有嗔害。及有欣慰欲贪嗔等。如次对治。

八解脱者。依初二静虑。一内有色想观诸外色解脱。不净想转作青淤想。以色观色。二内无色想观诸外色解脱。内无色观。三依后静虑净解脱。身所证具足住。观一切色作净光鲜。如是三种。及四无色定为次四解脱。灭受想定为第八解脱。依有顶心。诸圣者等厌粗受想。以寂静定灭心心所名灭尽定。

十遍处者。谓周遍观察地水火风青黄赤白。及空与识二无边处。依第四静虑。缘欲可见色。于地等处周遍观察。无有间隙。十中前八无贪为体。后二如次空识无色。为其自性。

八胜处者。一内有色想观外色少。二内有色想观外色多。三内无色想观外色少。四内无色想观外色多。内无色想观外色。青黄赤白为四。足前成八八中初二如初解脱。次二如次解脱。后四如第三解脱。若尔八胜处与三解脱何殊。答前修解脱唯能弃背。此修胜处能制所缘。随所乐欲而终不起。修解脱等。一为诸惑。已断更远。二为于定。得胜自在故。能引起无诤等德及胜神通。由此便能转变诸事。起留舍等种种作因故。

三三摩地者。谓空无相无愿。空三摩地者。谓空非我二种行相。相应等持。无相三摩地者。谓缘灭谛四种行相。相应等持。涅槃无相离十相故。名曰无相。能缘彼定。得无相名。无愿三摩地者。谓缘余谛十种行相。相应等持。非常苦因可厌患故。道如船筏。必应舍故。能缘彼定得无愿名。皆为超过。现所对故。此等功德。俱解脱。阿罗汉辟支佛如来共故。名共功德。慧解脱者。无三等持及四无量故。

如来不共功德者。有十八种。谓十力四无所畏。三念住。及一大悲。

十力者。一处非处智力。二诸业异熟智力。三静虑解脱等持等至智力。四根上下智力。五种种胜解智力。六种种界智力。七遍趣行智力。八宿住随念智力。九生死智力。十漏尽智力。

四无所畏者。一正等觉无畏。二漏尽无畏。三说障无畏。四说道无畏。由有智力于他不惧。故名无畏。

言三念住者谓如来说法。诸弟子等。一向恭敬能正受行。如来缘之不生欢喜。舍而安住正念正知。是谓如来第一念住。诸弟子众惟不恭敬不正受行。如来缘之不生忧戚。舍而安住正念正知。是谓如来第二念住。诸弟子众。一类恭敬能正受行。一类不敬不正受行。如来缘之不生欢戚。舍而安住正念正知。是谓如来第三念住。此三皆用念慧为体。故名念住。

大悲者。于诸世间昼夜六时。观察世间孰苦孰乐。孰应调伏。随应利乐。故名大悲。大乘所说。如来十八不共法。三不护等。彼声闻乘未曾闻故。
