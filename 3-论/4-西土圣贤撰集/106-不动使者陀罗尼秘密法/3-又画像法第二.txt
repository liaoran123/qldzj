
先于中心画释迦牟尼佛。左边画曼殊室利童子菩萨形状。右边画执金刚菩萨。作美笑状。右手把金刚杵。底下画不动使者。宝璎珞庄严。于画像前念诵五洛叉讫。种种使役。取莲花十万茎。以酥蜜酪三物。相和点一花上。诵咒一遍即烧之。如是烧花令尽。是时莲华吉祥天即现自身。问行人言所愿何事。随汝所求皆得满足。

又取苏末那花一洛叉。一咒一烧乃至烧尽。即得夜叉女来现身任种种驱使。若有人欲经恐怖来求助者。取尸陀林中灰咒七遍与之。令其护身即得安乐。又取牛黄像前咒七遍。清水和于额上一点之。令一切人见者欢喜。降伏一切毗那夜迦。若蛇蝎等毒。以净土作泥咒七遍。点疮痛之处应时即差。
