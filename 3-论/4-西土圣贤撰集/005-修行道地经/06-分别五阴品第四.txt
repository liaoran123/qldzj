
而以甘露灭盛火　　消除五阴诸苦本
其慧光明喻日光　　三界普奉吾亦归
佛能仁尊深慧力　　解了清净之智黠
顺其所知而现义　　采佛法教随应说
当分别解听其讲　　今者导彼顺定意
别了五阴本所兴　　博引众义善思之

其修行者。当分别了五阴行本。何谓晓了五阴之本。譬如四衢堕贯真珠。有人见之意中欣然欲往敛取。其人目见真珠之贯谓应色阴。爱乐可意是谓痛阴。初始见之识是贯珠名为想阴。其人生意欲取贯珠是为行阴。分别贯珠是为识阴。如是五阴如是五阴如一贯珠。一时俱行造若干行。若从心出如一贯珠。同时俱兴退从五阴。一切诸人亦复如是。目所见色五阴皆从。如是耳声鼻香舌味身更心法。心中四阴为无色阴。如是为别五阴之本。于是颂曰。

无极之德分别说　　如其所讲经中义
贪欲者迷不受教　　吾今顺法承其讲
