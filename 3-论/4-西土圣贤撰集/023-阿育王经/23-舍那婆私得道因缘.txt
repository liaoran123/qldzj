
尔时舍那婆私与优波笈多出家竟。优波笈多教化降伏魔王已。为摄受众生故。舍那婆私思惟摄受正法已竟。我今欲向罽宾国受三昧乐世尊所记。罽宾国是第一坐禅处。是时舍那婆私即往彼处。入于石窟受三昧乐。有清净凉风以吹其身。即得阿罗汉果受解脱乐。而说偈言。

着舍那婆衣　　触五种三昧
于最胜山中　　端坐入禅定
令风中出声　　遍告罽宾国
是舍那婆私　　今已得道乐
以清净自誓　　得无漏解脱
今舍那婆私　　自说如是偈
