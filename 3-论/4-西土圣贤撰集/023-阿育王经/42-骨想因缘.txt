
摩偷罗国有一善男子。于优波笈多出家。优波笈多为其说不净观等。以不净观折伏烦恼令不得起。其意谓言。已作所作。不复精进。优波笈多言。善男子。汝当精进。勿作放逸。答言。我已作所作得阿罗汉。优波笈多言。善男子。汝见乾陀罗国(翻地持)治下名为凿石有酤酒女人不。此女人自言得道。如汝不异。烦恼未断而自言断。是增上慢。汝今观此女人为得道不。比丘答言。我未能见。欲向彼国。师即听之。是时比丘至乾陀罗国治下。有寺名为土石。即入彼寺消息。早起着衣持钵入聚落乞食。是时酤酒女人取食欲与。而比丘见此女故淫欲变心。便自取钵中麨酪与此女人。女人见之亦淫欲变心而露齿笑。是比丘未触其身。又未共语。已变其心。时比丘见其笑露齿。即又得不净观。乃至观其身一切皆作白骨。作是观已得阿罗汉果。作所作竟。而说偈言。

痴人无知　　见外好色　　便生贪着
有智慧人　　见内恶色　　即得解脱
若无明者　　为色所缚　　若明智者
于色解脱　　从今此身　　莫舍不净
又于此身　　莫更庄严　　以实观身
即得解脱

尔时比丘还摩偷罗国优波笈多处。优波笈多问言汝见此女人不。答言。依法见。乃至取筹置石室中。
