
尔时摩偷罗国有一长者儿。典领家业未经几时。而白父母。听我出家。乃至优波笈多与其出家。即为说法。令入山坐禅。比丘受教即入山中。在一树下结跏趺坐。是比丘未出家时有妇端正。及其坐禅思惟其妇。时优波笈多化作其妇以住其前。比丘见已而语之言。汝何故来。女人答言。汝唤我来。比丘语言。我在此坐。未曾出言。云何唤汝。女人答言。汝以觉观唤我。非是发言。时彼女人即说偈言。

惭愧有二种　　谓口及与心
于此二种中　　心惭愧为最
若无有心觉　　则无口言说

乃至优波笈多。还摄神力复其本身。在其前住而说偈言。

若汝不乐　　观彼女人　　若不欲见
则不思惟　　若汝舍欲　　不应当乐
譬如人吐　　不复欲食

优波笈多更为说法。精进思惟得阿罗汉果。便说偈言。

和上见实　　已教化我　　我敬彼故
即得圣道

乃至取筹置石室中。
