
长老摩诃迦葉涅槃因缘。尔时梯毗梨迦葉。修多罗毗尼阿毗昙一切皆诵。以愿智令知三藏。受身证灭尽三昧。得总持四辩与五百阿罗汉结集法藏。佛所说法次第付嘱与诸胜人。处处流布常视读诵勿令遗失。于一切众而为饶益。常自思惟。我年已大老死无常。作此思惟。依佛所说依力已受。善友受经法子已生。以现佛恩少报佛恩。谁能一切悉报佛恩。一切同学于法和合。多时持身以摄世间。多时担身已大疲极。以臭身疲极。涅槃时至。复说偈曰。

已结修多罗　　以修治道路
世尊之法语　　处处广宣说

复说偈言。

无惭愧已除　　已摄有惭愧
已作自饶益　　我涅槃时至

是时摩诃迦葉往至阿难处。语长老阿难言。世尊付我法藏。付已而入涅槃。我今欲涅槃。以法藏付汝。汝当受持。尔时王舍城当有商主儿生。以舍那衣覆。是故名舍那婆私。舍那婆私入大海。后归于世尊法。当修供养。汝当教化令其出家。汝当以佛法藏以传与之。尔时摩诃迦葉以佛法藏付长老阿难。付法藏竟。作是思惟。是我世尊大慈悲。难作已作。教化周遍。无边功德以造此身。世尊舍利处处供养。我应入涅槃。汝自当知是我可作无有别事。复说偈言。

是我世尊　　摩诃慈悲　　世尊舍利
我已供养　　菩提三昧　　之所出生
难作已作　　最后供养

摩诃迦葉以神力往四支征(音知荷反生处成道处转法轮处涅槃处)。以第一恭敬礼拜供养。八舍利塔亦复如是。复入于龙宫以修供养。譬如师子王入于池湖。无有怖畏深大不动清净无垢。于彼佛牙供养已竟。譬如龙王出于虚空。一瞬眼顷至忉利天宫。时帝释及诸天欢喜供养。供养既竟。意欲从彼而入涅槃。是时帝释见此事相。语迦葉言。念于净行常住山中。以何意故。而来至此。此处孤独无有归依。是时挮毗利摩诃迦葉语帝释言。憍尸迦。我乐看佛牙及佛天冠摩尼宝珠钵多罗等。是我最后。应为供养。复说偈言。

为说苦尽　　是故我来　　为看佛相
是故我来

帝释及诸天。闻迦葉语一切懊恼。恭敬彼故。而以两手。捧持佛牙以授迦葉。迦葉顶受目不暂瞬。以漫陀罗华(翻圆华)薄拘罗华(翻曲华)牛头栴檀周流那(翻未香)以此供养。摩诃迦葉语帝释及一千诸天。汝当修不放逸。是时迦葉于须弥山顶忽然不现还王舍城。尔时长老迦葉以佛法藏付嘱阿难。是时阿难日日随从迦葉后行。阿难语迦葉言。莫入涅槃。是时迦葉告阿难言。我今与汝各随所入。尔时阿难早起着衣持钵入城乞食。是阿难以三可爱和合。一者名可爱。二者闻可爱。三者色可爱。彼人见色不厌。闻说法不厌。迦葉亦早起着衣持钵入城乞食。迦葉思惟。我本有约。入涅槃时当往见阿阇世王。是时迦葉入王宫内语看门人。我今住此。欲见大王。汝可入宫白王令知。门人答言。王今正眠。须王眠觉当为启闻。迦葉语言。汝可觉王。门人答言。王不可觉。觉必大嗔。嗔必治我。长老迦葉语门人言。王若觉时。汝当白王。迦葉今来欲入涅槃。故须见王。是时迦葉入城乞食。乞食竟入鸡足山。破山三分。于山中铺草布地。即自思惟。而语身言。如来昔以粪扫之衣覆蔽于汝。至于弥勒法藏应住。复说偈言。

我以神通力　　当持于此身
以粪扫衣覆　　至弥勒佛出
以此故弥勒　　教化诸弟子

尔时迦葉起三三昧。一者如入涅槃竟。被粪扫衣。以三山覆身。如子入母腹而不失坏。乃至弥勒法藏应住。二者若阿阇世王来山应开。迦葉思惟。若阿阇世王不见我身当吐热血死。三者若阿难来山当开。是时从三昧起舍命入涅槃。入涅槃竟。地六种震动。帝释等无数天人以天诸花供养迦葉身。三山还合以覆其身。帝释及诸天远离故生懊恼。即说偈言。

我等今日　　远离迦葉　　心生懊恼
不能自胜　　毕钵窟天　　众难法生
摩伽他人　　生贫孤独　　一切世间
无有归依
今此迦葉　　第二佛灭　　正法山堕
正法船动　　正法树落　　正法海涌
魔王欢喜　　摄受法乱

作如是语已忽然不现。时阿难入王舍城未出。迦葉入涅槃。长老阿难王舍城乞食竟。思惟无常乃至。阿阇世王眠中梦见其母姓灭。惊此梦故怖畏起觉。门人白王。迦葉向来欲见王当入涅槃。王闻其言。闷乱堕地。傍人以水起王。王得少醒往竹林中。礼阿难足。礼已复起懊恼啼哭说言。我今闻长老摩诃迦葉入涅槃。阿难答言。大精进已入涅槃。尔时阿阇世王语阿难言。看迦葉身我欲供养。阿难将王至鸡足山上。是时阿难见诸罗刹护迦葉身。阿阇世王亦如是见又见天花覆迦葉身。见已举手拍头以一切身接足作礼。如象触树倒。礼已便欲觅薪以阇维之。是时阿难语言。大王。今何所作。王答言。我欲烧迦葉身。阿难答言。莫烧莫烧。此身神力所持。乃至正觉弥勒佛九十六千万弟子围绕来至此处。取迦葉身现诸弟子。时弥勒说言。此迦葉是释迦牟尼弟子。少欲知足最为第一。又结集释迦牟尼法藏。复说偈曰。

此仙比丘姓迦葉　　释迦牟尼大弟子
最胜善见益世间　　是其受持彼法藏

是时弥勒弟子生念。彼时人身小。释迦牟尼身。为如是。为当大。是时弥勒佛见其弟子而语言。摩诃迦葉身粪扫僧伽梨。是释迦牟尼世尊僧伽梨衣。彼弟子闻已忧愁。故九十六千万弟子当得证阿罗汉果。复得受持戒行功德。复次于山顶应起塔。阿阇世王还其城内。是时三山还合更覆其身。阿阇世王即于山上更复起塔。以种种香花供养。
