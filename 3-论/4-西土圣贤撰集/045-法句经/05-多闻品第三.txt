
十有九章。多闻品者。亦劝闻学积闻成圣。自致正觉。

多闻能持固　　奉法为垣墙
精进难踰毁　　从是戒慧成
多闻令志明　　已明智慧增
智则博解义　　见义行法安
多闻能除忧　　能以定为欢
善说甘露法　　自致得泥洹
闻为知法律　　解疑亦见正
从闻舍非法　　行到不死处
为能师现道　　解疑令学明
亦兴清净本　　能奉持法藏
能摄为解义　　解则义不穿
受法猗法者　　从是疾得安
若多少有闻　　自大以憍人
是如盲执烛　　昭彼不自明
夫求爵位财　　尊贵升天福
辩慧世间悍　　斯闻为第一
帝王聘礼闻　　天上天亦然
闻为第一藏　　最富旅力强
智者为闻屈　　好道者亦乐
王者尽心事　　虽释梵亦然
仙人常敬闻　　况贵巨富人
是以慧为贵　　可礼无过是
事日为明故　　事父为恩故
事君以力故　　闻故事道人
人为命事医　　欲胜依豪强
法在智慧处　　福行世世明
察友在为谋　　别伴在急时
观妻在房乐　　欲知智在说
闻为今世利　　妻子昆弟友
亦致后世福　　积闻成圣智
是能散忧恚　　亦除不祥衰
欲得安隐吉　　当事多闻者
斫创无过忧　　射箭无过愚
是壮莫能拔　　唯从多闻除
盲从是得眼　　闇者从得烛
亦导世间人　　如目将无目
是故可舍痴　　离慢豪富乐
务学事闻者　　是名积聚德
