
若行者能于此般若波罗蜜多经。修瑜伽观智者。于此陀罗尼从初至末所有文字。一一句一一字思惟观察。于自心中清净圆明大圆镜上。想一金轮。外第一重有十六辐。次第右旋想十六句。分明显现。次第二重有十二辐。想十二字右旋安布。次第三重布列十字。于十字中有一地字。此中意者。摄前长行乃至诸会大般若等。为十六句。摄十六句为十二字。摄十二字为其十字。摄彼十字归于一字。从广至略渐减渐深。一字现前周于法界。性相平等至究竟故。然修行者观诸梵字。了了分明周而复始。若心专注于诸文字屈曲次第。心不异缘即成定品。观所诠理即成慧品。二法双运任运现前通达无碍。念念销灭一切业障报障烦恼障。身心转依皆得自在。获诸神通至究竟位。三身具矣。
