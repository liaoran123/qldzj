
第一东方金刚手菩萨。

经东方金刚手菩萨摩诃萨。手持金刚杵放青色光。与四俱胝菩萨往护其国。

解曰金刚手者。依三藏所持梵本金刚顶瑜伽经云。坚固利用具二义也。依彼经者。然五菩萨依二种轮现身有异。一者法轮。现真实身。所修行愿报得身故。二教令轮。示威怒身。由起大悲现威猛故。此金刚手即普贤菩萨也。手持金刚杵者。表起正智犹如金刚。能断我法微细障故。依教令轮现作。威怒降三世金刚。四头八臂。摧伏一切摩醯首罗大自在天诸魔军众。侵害正法损害众生者令调伏故。放青色光者。显能除遣魔等众也。与彼东方持国天王及将无量乾闼婆众毗舍阇众而为眷属。与四俱胝菩萨往护其国。

第二南方金刚宝菩萨。

经南方金刚宝菩萨摩诃萨。手持金刚摩尼放日色光。与四俱胝菩萨往护其国。解曰言金刚宝者。如彼经云虚空藏菩萨也。依前法轮现胜妙身。修施等行三轮清净。手持金刚摩尼者。梵云摩尼此翻云宝。体净坚密犹如金刚。即是金刚如意宝也。随诸有情所求皆得。依教令轮现作威怒甘露军茶利金刚。示现八臂。摧伏一切阿修罗众眷属诸恶鬼神。恼害有情行疾疫者令调伏故。放日色光者显能除遣修罗等也。与彼南方增长天王及将无量恭畔茶众薜荔多众而为眷属。四俱胝者。且一俱胝者华严经云百洛叉为一俱胝。即当此方百亿数矣。余三俱胝准此应悉。与如是众往护其国。

第三西方金刚利菩萨。

经西方金刚利菩萨摩诃萨。手持金刚剑放金色光。与四俱胝菩萨往护其国。

解曰言金刚利者。如彼经云文殊师利菩萨也。依前法轮现胜妙身。正智圆满得自在故。手持金刚剑者。示其所作能断自他俱生障故。依教令轮现作威怒六足金刚。手臂各六坐水牛上。摧伏一切诸恶毒龙。兴恶风雨损有情者令调伏故。放金色光者。显能除遣恶龙等也。与彼西方广目天王及无量诸龙富单那众而为眷属。与四俱胝菩萨往护其国。

第四北方金刚药叉菩萨。

经北方金刚药叉菩萨摩诃萨。手持金刚铃放琉璃色光。与四俱胝药叉往护其国。

解曰梵云药叉此云威德。又翻为尽。能尽诸怨故。如彼经云摧一切魔怨菩萨也。依前法轮现胜妙身。事智圆满得自在故。手持金刚铃者。其音震击觉悟有情。表以般若警群迷故。依教令轮现作威怒净身金刚。示现四臂。摧伏一切可畏药叉。常于昼夜伺求方便。夺人精气害有情者令调伏故。放琉璃色光者。显能除遣药叉等也。与彼北方多闻天王及将无量药叉众罗刹娑众而为眷属。与四俱胝菩萨往护其国。

第五中方金刚波罗蜜多菩萨。

经中方金刚波罗蜜多菩萨摩诃萨。手持金刚轮放五色光。与四俱胝菩萨往护其国。

解曰言金刚波罗蜜多者。此云到彼岸也。如彼经云转法轮菩萨也。依前法轮现胜妙身。行愿圆满住等觉位也。手持金刚轮者。毗卢遮那初成正觉。请转法轮以表示故。又以法轮化导有情。令无数无量至彼岸故。依教令轮现作威怒不动金刚。摧伏一切鬼魅惑乱。诸障恼者令调伏故。放五色光者。显具众德破前诸闇也。与天帝释及将无量诸天而为眷属。与四俱胝菩萨往护其国。
