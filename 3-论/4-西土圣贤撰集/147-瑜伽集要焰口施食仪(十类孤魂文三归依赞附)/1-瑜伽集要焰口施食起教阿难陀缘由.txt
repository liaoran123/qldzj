
尔时世尊在迦毗罗城尼俱律那僧伽蓝所。与诸比丘并诸菩萨无数众会前后围绕而为说法。尔时。阿难独居静处。念所受法即於其夜三更已后。见一饿鬼名日焰口。其形丑陋身体枯瘦。口中火燃咽如针锋。头发髼乱牙爪长利。甚可怖畏住阿难前。白阿难言。汝却后三日命将欲尽。即便生於饿鬼之中。是时阿难闻此语已。心生惶怖问饿鬼言。大士若我死后生饿鬼者。我今行何方便得免斯苦。尔时饿鬼白阿难言。汝於来日晨朝。若能布施百千那由他恒河沙数饿鬼饮食。并余无量婆罗门仙阎罗所司业道冥官。及诸鬼神先亡久远等所食饮食。如摩伽陀国所用之斛各施七七斛饮食。并为我等供养三宝。汝得增壽。令我等背离饿鬼苦得生天上。阿难见此焰口饿鬼。身形羸瘦枯焦极丑。口中火燃其咽如针。头发逢乱毛爪长利。又闻是语甚大惊怖身毛皆竖。

即至晨朝。从座而起往诣佛所。右绕三匝顶礼佛足。身体战慄而白佛言。大悲世尊愿救我苦。所以者何。昨夜三更经行静处念所受法。见焰口鬼而语我言。汝过三日必当命尽生饿鬼中。我问鬼言。云何令我得免斯苦。饿鬼答言。汝若能施百千那由他恒河沙数无量饿鬼婆罗门仙阎罗所司业道冥官。及诸鬼神侍从眷属先亡。久远平等普施饿鬼饮食。汝得增壽。白言。世尊。云何能办无量饮食充足。

佛告阿难。汝今勿怖。我念过去无量劫中曾作婆罗门时。於观世音菩萨摩诃萨边受得陀罗尼名曰无量威德自在光明如来陀罗尼法。佛告阿难。汝若善能作此陀罗尼法。加持七遍能令一食变成种种甘露饮食。即能充足百千俱胝那由他恒河沙数一切饿鬼婆罗门仙异类鬼神上妙饮食皆得饱满。如是等众一一各得摩伽陀国所用之斛。此食此水量同法界食之无尽。皆获圣果解脱苦身。佛告阿难。汝今受持此陀罗尼法。令汝福德壽命增长。饿鬼生天及生净土受人天身。能令施主转障消灾延年益壽现招胜福。当证菩提发广大心。普为有情积劫已来。多生父母列宿天曹幽司地府焰魔鬼界蜫微蠢动一切含灵。普设无遮广大供养。悉来赴会。承佛威光洗涤身田。获斯胜利受人天乐。唯愿诸佛般若菩萨金刚天等。及诸业道无量圣贤。以无缘慈证我所行是故。我等欲满足宏誓愿故。为欲宏护令济有情无退失故。为摧诸业令清净故。为欲精进求无上道速成就故。为欲拔济恶道众生永抛苦海登彼岸故。如经所说无边世界六道四生其中所有为於主宰统领上首之者。皆是住不思议解脱菩萨。慈悲誓愿分形布影示化身在六道中。同类受苦设於方便。不被烦恼随烦恼坏分别诸业。令发道意常自克责悔身造作。调伏教化一切众生为大道师。摧灭三塗净诸业道。断截爱流不舍行愿。处於苦海为善知识。成熟利乐一切有情证大涅槃。若有施主深信大乘。渴仰瑜伽愿乐见闻陀罗尼藏甘露法门。为诸有情与拔济心殷勤称赞。舍大财宝三请於师。方许壇法平等一如。离怨憎想常行布施。无有悔恨亲近善友。勇猛精进无有怯弱。至求大道称赞三宝。抚育生命方便拔济皆令解脱。不以恶求而养身命。自利他彼。善男子。是真善友行菩萨行。普为三塗诸恶趣中一切饿鬼焰魔王等。婆罗门仙虚空诸天释梵四王列宿天曹龙神八部日月须弥修罗外道六欲魔众。水火风空山林窟穴舍宅宫殿伽蓝大地江河流泉浴池庙宇吉凶游行神众抄录善恶神通无碍。毛羽飞空水族游鳞披毛角类蠢动含灵。旷野游魂鞭尸苦涩。多生冤恨相系未免。历劫冤魂负於财命。亡过僧尼未证果者。多生父母眷属亲戚。承如来教得出三涂。无量地狱发菩提心。各愿放舍解脱冤结。□相赞念如父母想。到此道场证知护念心怀踊跃。如优昙花甚难可值。由自造作处于人间。识情难定多随妄起。积为苦源未获圣果。又复依王水土。住佛慈光。常思曩缘犹怀今果。日夜克责何报如斯。或为眷属亲戚父母。几曾翻覆颠倒攀缘。改形换面岂将辩识。惟愿今日承斯佛力。驾迥飞空到此道场。慈光拂体各随形类。忏涤尘光发菩提心。纳斯供养。

佛告阿难。若欲受持施食之法。须依瑜伽阿阇棃。学发无上大菩提心受三昧戒入大曼挐啰得灌顶者。然许受之。受大毗卢遮那如来五智灌定绍阿阇棃位方可传教也。若不尔者□不相许。设尔修行自招殃咎。成盗法罪终无功效。若受灌顶依于师教。修习瑜伽威仪法式。善能分别了达法相。故名三藏阿阇棃方得传斯教也。若欲作法。先自护持弟子亦尔。定知日已。选择净地。精华大舍。闲静园林。鬼神爱乐。流泉浴池。江海山泽。福德之地。堂舍亦得如法涂摩。用香水泥随施主力。方圆大小四角竖幖如法庄严。用五色彩安火焰珠。又于珠内安置佛顶大悲随求尊胜。东北佛顶。东南大悲。西南随求。西北尊胜。又于四柱如法庄严。殊特妙好名吉祥幢。令百由旬无诸衰患。即成结界。风吹影拂土撒水沾。罪障消亡获大福利。眼耳见闻普皆利济。次复周围悬缯幡盖。宝扇白拂布列位次。阿伽香水妙花灯塗。饮食汤药种种果味及余物等。以法净除勿令触秽。庄严若了手执香炉。右绕道场遍以观照。不周备处重要安排。庄严事毕与诸弟子香汤洗浴著新净衣。出外中庭如法洒扫。香泥涂地如法莊严。名三昧耶坛。於道场外敷净荐褥。严整威仪作礼三拜。面东胡跪手执香炉作启请法。
