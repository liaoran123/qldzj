
车匿牵马还　　望绝心悲塞
随路号泣行　　不能自开割
先与太子俱　　一宿之径路
今舍太子还　　生夺天荫故
徘徊心顾恋　　八日乃至城
良马素体骏　　奋迅有威相
踯躅顾瞻仰　　不睹太子形
流泪四体垂　　憔悴失光泽
旋转恸悲鸣　　日夜忘水草
遗失救世主　　还归迦毗罗
国土悉廓然　　如入空聚落
如日隐须弥　　举世悉曛冥
泉池不澄清　　华果不荣茂
巷路诸士女　　忧戚失欢容
车匿与白马　　怅怏行不前
问事不能答　　迟迟若尸行
众见车匿还　　不见释王子
举声大号泣　　如弃罗摩还
有人来路傍　　倾身问车匿
王子世所爱　　举国人之命
汝辄盗将去　　今为何所在
车匿抑悲心　　而答众人言
我眷恋追逐　　不舍于王子
王子捐弃我　　并舍俗威仪
剃头被法服　　遂入苦行林
众人闻出家　　惊起奇特想
呜咽而啼泣　　涕泪交流下
各各相告语　　我等作何计
众人咸议言　　悉当追随去
如人命根坏　　身死形神离
王子是我命　　失命我岂生
此邑成丘林　　彼林城郭邑
此城失威德　　如杀毗梨多
城内诸士女　　虚传王子还
奔驰出路上　　唯见马空归
莫知其存亡　　悲泣种种声
车匿步牵马　　歔欷垂泪还
失太子忧悲　　加增怖惧心
如战士破敌　　执怨送王前
入门泪雨下　　满目无所见
仰天大啼哭　　白马亦悲鸣
宫中杂鸟兽　　内厩诸群马
闻白马悲鸣　　长鸣而应之
谓呼太子还　　不见而绝声
后宫诸婇女　　闻马鸟兽鸣
乱发面萎黄　　形瘦唇口干
弊衣不浣濯　　垢秽不浴身
悉舍庄严具　　毁悴不鲜明
举体无光耀　　犹如细小星
衣裳坏褴缕　　状如被贼形
见车匿白马　　涕泣绝望归
感结而号啕　　犹如新丧亲
狂乱而搔扰　　如牛失其道
大爱瞿昙弥　　闻太子不还
竦身自投地　　四体悉伤坏
犹如狂风摧　　金色芭蕉树
又闻子出家　　长叹增悲感
右旋细软发　　一孔一发生
黑净鲜光泽　　平住而洒地
何意合天冠　　剃着草土中
佣臂师子步　　修广牛王目
身光黄金炎　　方臆梵音声
持是上妙相　　入于苦行林
世间何薄福　　失斯圣地主
妙网柔软足　　清净莲花色
土石刺棘林　　云何而可蹈
生长于深宫　　温衣细软服
沐浴以香汤　　末香以涂身
今则置风露　　寒暑安可堪
华族大丈夫　　标挺胜多闻
德备名称高　　常施无所求
云何忽一朝　　乞食以活身
清净宝床卧　　奏乐以觉惛
岂能山树间　　草土以籍身
念子心悲痛　　闷绝而躄地
侍人扶令起　　为拭其目泪
其余诸夫人　　忧苦四体垂
内感心惨结　　不动如画人
时耶输陀罗　　深责车匿言
生亡我所钦　　今为在何所
人马三共行　　今唯二来归
我心极惶怖　　战栗不自安
终是不正人　　不昵非善友
不吉纵强暴　　应笑用啼为
将去而啼还　　反覆不相应
爱念自在伴　　随欲恣心作
故使圣王子　　一去不复归
汝今应大喜　　作恶已果成
宁近智慧怨　　不习愚痴友
假名为良朋　　内实怀怨结
今此胜王家　　一旦悉破坏
此诸贵夫人　　忧悴毁形好
涕泣气息绝　　雨泪横流下
夫主尚在世　　依止如雪山
安意如大地　　忧悲殆至死
况此窗牖中　　悲泣长叫者
生亡其所天　　是苦何可堪
告马汝无义　　夺人心所重
犹如闇冥中　　怨贼劫珍宝
乘汝战斗时　　刀刃锋利箭
一切悉能堪　　今有何不忍
一族之殊胜　　强夺我心去
汝是弊恶虫　　造诸不正业
今日大呜呼　　声满于王宫
先劫我所念　　尔时何以哑
若尔时有声　　举宫悉应觉
尔时若觉者　　不生今苦恼
车匿闻苦言　　饮气而息结
收泪合掌答　　愿听我自陈
莫嫌责白马　　亦莫恚于我
我等悉无过　　天神之所为
我极畏王法　　天神所驱逼
速牵马与之　　俱去疾如飞
厌气令无声　　足亦不触地
城门自然开　　虚空自然明
斯皆天神力　　岂是我所为
耶输陀闻说　　心生奇特想
天神之所为　　非是斯等咎
嫌责心消除　　炽然大苦息
躃地称怨叹　　双输鸟分乖
我今失依怙　　同法行生离
乐法舍同行　　何处更求法
古昔诸先胜　　大快见王等
斯皆夫妻俱　　学道游林野
而今舍于我　　为求何等法
梵志祠祀典　　夫妻必同行
同行法为因　　终则同受报
汝何独法悭　　弃我而只游
或见我嫉恶　　更求无嫉者
或当嫌薄我　　更求净天女
为何胜德色　　修习于苦行
以我薄命故　　夫妻生别离
罗睺罗何故　　不蒙于膝下
呜呼不吉士　　貌柔而心刚
胜族盛光荣　　怨憎犹宗仰
又子生未孩　　而能永弃舍
我亦无心肠　　夫弃游山林
不能自泯没　　此则木石人
言已心迷乱　　或哭或狂言
或瞪视沉思　　哽咽不自胜
惙惙气殆尽　　卧于尘土中
诸余婇女众　　见生悲痛心
犹如盛莲花　　风雹摧令萎
父王失太子　　昼夜心悲恋
斋戒求天神　　愿令子速还
发愿祈请已　　出于天祠门
闻诸啼哭声　　惊怖心迷乱
如天大雷震　　群象乱奔驰
见车匿白马　　广问知出家
举身投于地　　如崩帝释幢
诸臣徐扶起　　以法劝令安
久而心小醒　　而告白马言
我数乘汝战　　每念汝有功
今者憎恶汝　　倍于爱念时
所念功德子　　汝辄运令去
掷着山林中　　犹自空来归
汝速持我往　　不尔往将还
不为此二者　　我命将不存
更无余方治　　唯待子为药
如珊阇梵志　　为子死杀身
我失行法子　　自杀令无身
魔[少/兔]众生主　　亦当为子忧
况复我常人　　失子能自安
古昔阿阇王　　爱子游山林
感思而命终　　即时得生天
吾今不能死　　长夜住忧苦
合宫念吾子　　虚渴如饿鬼
如人渴探水　　欲饮而夺之
守渴而命终　　必生饿鬼趣
今我至虚渴　　得子水复失
及我未命终　　速语我子处
勿令我渴死　　堕于饿鬼中
我素志力强　　难动如大地
失子心躁乱　　如昔十车王
王师多闻士　　大臣智聪达
二人劝谏王　　不缓亦不切
愿自宽情念　　勿以忧自伤
古昔诸胜王　　弃国如散花
子今行学道　　何足苦忧悲
当忆阿私记　　理数自应然
天乐转轮圣　　萧然不累清
岂曰世界王　　能移金王心
今当使我等　　推求到其所
方便苦谏诤　　以表我丹诚
要望降其志　　以慰王忧悲
王喜即答言　　唯汝等速行
如舍君陀鸟　　为子空中旋
我今念太子　　便悁心亦然
二人既受命　　王与诸眷属
其心小清凉　　气宣餐饮通
