
尔时有梵志　　名须跋陀罗
贤德悉备足　　净戒护众生
少禀于邪见　　修外道出家
欲来见世尊　　告语阿难陀
我闻如来道　　厥义深难测
世间无上觉　　第一调御师
今欲般涅槃　　难复可再遇
难见见者难　　犹如镜中月
我今欲奉见　　无上善导师
为求免众苦　　度生死彼岸
佛日欲潜光　　愿令我暂见
阿难情悲感　　兼谓为讥论
或欣世尊灭　　不宜令佛见
佛知彼希望　　堪为正法器
而告阿难言　　听彼外道前
我为度人生　　汝勿作留难
须跋陀罗闻　　心生大欢喜
乐法情转深　　加敬至佛前
应时随顺言　　软语而问讯
和颜合掌请　　今欲有所问
世有知法者　　如我比甚众
唯闻佛所得　　解脱异要道
愿为我略说　　沾润虚渴怀
不为论议故　　亦无胜负心
佛为彼梵志　　略说八正道
闻即虚心受　　犹迷得正路
觉知先所学　　非为究竟道
即得未曾闻　　舍离于邪径
兼背痴闇障　　思惟先所习
嗔恚痴冥俱　　长养不善业
爱恚痴等行　　能起诸善业
多闻慧精进　　亦由有爱生
恚痴若断者　　则离于诸业
诸业既已除　　是名业解脱
诸业解脱者　　不与义相应
世间说一切　　悉皆有自性
有爱嗔恚痴　　而有自性者
此则应常存　　云何而解脱
正使恚痴灭　　有爱还复生
如水自性冷　　缘火故成热
热息归于冷　　以自性常故
当知有爱性　　闻慧进不增
不增亦不减　　云何是解脱
先谓彼生死　　本从性中生
今观于彼义　　无得解脱者
性者则常住　　云何有究竟
譬如燃明灯　　何能令无光
佛道真实义　　缘爱生世间
爱灭则寂静　　因灭故果亡
本谓我异身　　不见无作者
今闻佛正教　　世间无有我
诸法因缘生　　无有自在故
因缘生故苦　　因缘灭亦然
观世因缘生　　则灭于断见
缘离世间灭　　则离于常见
悉舍本所见　　深见佛正法
宿命种善因　　闻法能即悟
已得善寂灭　　清凉无尽处
心开信增广　　仰瞻如来卧
不忍观如来　　舍世般涅槃
及佛未究竟　　我当先灭度
合掌礼圣颜　　一面正基坐
舍寿入涅槃　　如雨灭小火
佛告诸比丘　　我最后弟子
而今已涅槃　　汝等当供养
佛以初夜过　　月明众星朗
闲林静无声　　而兴大悲心
遗诫诸弟子　　吾般涅槃后
汝等当恭敬　　波罗提木叉
即是汝大师　　巨夜之明灯
贫人之大宝　　当所教诫者
汝等当随顺　　如事我无异
当净身口行　　离诸治生业
田宅畜众生　　积财及五谷
一切当远离　　如避大火坑
垦土截草木　　医疗治诸病
仰观于历数　　步推吉凶象
占相于利害　　此悉不应为
节身随时食　　不受使行术
不合和汤药　　远离诸谄曲
顺法资生具　　应当知量受
受则不积聚　　是则略说戒
为众戒之根　　亦为解脱本
依此法能生　　一切诸正受
一切真实智　　缘斯得究竟
是故当执持　　勿令其断坏
净戒不断故　　则有诸善法
无则无诸善　　以戒建立故
已住清净戒　　善摄诸情根
犹如善牧牛　　不令其纵暴
不摄诸根马　　纵逸于六境
现世致殃祸　　将坠于恶道
譬如不调马　　令人堕坑陷
是故明智者　　不应纵诸根
诸根甚凶恶　　为人之重怨
众生爱诸根　　还为彼伤害
深怨盛毒蛇　　暴虎及猛火
世间之甚恶　　慧者所不畏
唯畏轻躁心　　将人入恶道
以彼乐小恬　　不观深险故
狂象失利钩　　猿猴得树林
轻躁心如是　　慧者当摄持
放心令自在　　终不得寂灭
是故当制心　　速之安静处
饭食知节量　　当如服药法
勿因于饭食　　而生贪恚心
饭食止饥渴　　如膏朽败车
譬如蜂采花　　不坏其色香
比丘行乞食　　勿伤彼信心
若人开心施　　当推彼所堪
不筹量牛力　　重载令其伤
朝中晡三时　　次第修正业
初后二夜分　　亦莫着睡眠
中夜端心卧　　系念在明相
勿终夜睡眠　　令身命空过
时火常烧身　　云何长睡眠
烦恼众怨家　　乘虚而随害
心惛于睡寐　　死至孰能觉
毒蛇藏于宅　　善咒能令出
黑虺居其心　　明觉善咒除
无术而长眠　　是则无惭人
惭愧为严服　　惭为制象钩
惭愧令心定　　无惭丧善根
惭愧世称贤　　无惭禽兽伦
若人以利刀　　节节解其身
不应怀恚恨　　口不加恶言
恶念而恶言　　自伤不害彼
节身修苦行　　无过忍辱胜
唯有行忍辱　　难伏坚固力
是故勿怀恨　　恶言以加人
嗔恚坏正法　　亦坏端正色
丧失美名称　　嗔火自烧心
嗔为功德怨　　爱德勿怀恨
在家多诸恼　　嗔恚故非怪
出家而怀嗔　　是则与理乖
犹如冷水中　　而有盛火燃
憍慢心若生　　当自手摩顶
剃发服染衣　　手持乞食器
边生裁自活　　何为生憍慢
俗人衣色族　　憍慢亦为过
何况出家人　　志求解脱道
而生憍慢心　　此则大不可
曲直性相违　　不俱犹霜炎
出家修直道　　谄曲非所应
谄伪幻虚诈　　唯法不欺诳
多求则为苦　　少欲则安隐
为安应少欲　　况求真解脱
悭吝畏多求　　恐损其财宝
好施者亦畏　　愧财不供足
是故当小欲　　施彼无畏心
由此少欲心　　则得解脱道
若欲求解脱　　亦应习知足
知足常欢喜　　欢喜即是法
资生具虽陋　　知足故常安
不知足之人　　虽得生天乐
以不知足故　　苦火常烧心
富而不知足　　是亦为贫苦
虽贫而知足　　是则第一富
其不知足者　　五欲境弥广
犹更求无厌　　长夜驰骋苦
汲汲怀忧虑　　反为知足哀
不多受眷属　　其心常安隐
安隐寂静故　　人天悉奉事
是故当舍离　　亲疏二眷属
如旷泽孤树　　众鸟多集栖
多畜众亦然　　长夜受众苦
多众多缠累　　如老象溺泥
若人勤精进　　无利而不获
是故当昼夜　　精勤不懈怠
山谷微流水　　常流故决石
钻火不精进　　徒劳而不获
是故当精进　　如壮夫钻火
善友虽为良　　不及于正念
正念存于心　　众恶悉不入
是故修行者　　常当念其身
于身若失念　　一切善则忘
譬如勇猛将　　被钾御强敌
正念为重铠　　能制六境贼
正定捡觉心　　观世间生灭
是故修行者　　当习三摩提
三昧已寂静　　能灭一切苦
智慧能照明　　远离于摄受
等观内思惟　　随顺趣正法
在家及出家　　斯应由此路
生老死大海　　智慧为轻舟
无明大闇冥　　智慧为明灯
诸缠结垢病　　智慧为良药
烦恼棘刺林　　智慧为利斧
痴爱駃水流　　智慧为桥梁
是故当勤习　　闻思修生慧
成就三种慧　　虽盲慧眼通
无慧心虚伪　　是则非出家
是故当觉知　　离诸虚伪法
逮得微妙乐　　寂静安隐处
遵崇不放逸　　放逸为善怨
若人不放逸　　得生帝释处
纵心放逸者　　则堕阿修罗
安慰慈悲业　　所应我已毕
汝等当精勤　　善自修其业
山林空闲处　　增长寂静心
当自勤劝勉　　勿令后悔恨
犹如世良医　　应病说方药
抱病而不服　　是非良医过
我已说真实　　显示平等路
闻而不奉用　　此非说者咎
于四真谛义　　有所不了者
汝今悉应问　　勿复隐所怀
世尊哀愍教　　众会默然住
时阿那律陀　　观察诸大众
默然无所疑　　合掌而白佛
月温日光冷　　风静地性动
如是四种惑　　世间悉已无
苦集灭道谛　　真实未曾违
如世尊所说　　众会悉无疑
唯世尊涅槃　　一切悉悲感
不于世尊说　　起不究竟想
正使新出家　　情未深解者
闻今殷勤教　　疑惑悉已除
已度生死海　　无欲无所求
今皆生悲恋　　叹佛灭何速
佛以阿那律　　种种忧悲说
复以慈愍心　　安慰而告言
正使经劫住　　终归当别离
异体而和合　　理自不常俱
自他利已毕　　空住何所为
天人应度者　　悉已得解脱
汝等诸弟子　　展转维正法
知有必磨灭　　勿复生忧悲
当自勤方便　　到不别离处
我已燃智灯　　照除世闇冥
世皆不牢固　　汝等当随喜
如亲遭重病　　疗治脱苦患
已舍于苦器　　逆生死海流
永离众苦患　　是亦应随喜
汝等善自护　　勿生于放逸
有者悉归灭　　我今入涅槃
言语从是断　　此则最后教
入初禅三昧　　次第九正受
逆次第正受　　还入于初禅
复从初禅起　　入于第四禅
出定心无寄　　便入于涅槃
以佛涅槃故　　大地普震动
空中普雨火　　无薪而自焰
又复从地起　　八方俱炽燃
乃至诸天宫　　炽燃亦如是
雷霆动天地　　霹雳震山川
犹天阿修罗　　击鼓战斗声
狂风四激起　　山崩雨灰尘
日月无光晖　　清流悉沸涌
坚固林萎悴　　华叶非时零
飞龙乘黑云　　垂五首泪流
四王及眷属　　含悲兴供养
净居天来下　　虚空中列侍
观察无常变　　无忧亦无喜
叹世违天师　　眼灭一何速
八部诸天神　　遍满虚空中
散华以供养　　戚戚心不欢
唯有魔王喜　　奏乐以自娱
阎浮提失荣　　犹山颓巅崩
大象素牙折　　牛王双角摧
虚空无日月　　莲花遭严霜
如来般涅槃　　世间悴亦然
