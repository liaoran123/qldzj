
太子遣车匿　　将入仙人处
端严身光曜　　普照苦行林
具足一切义　　随义而之彼
譬如师子王　　入于群兽中
俗容悉已舍　　唯见道真形
彼诸学仙士　　忽睹未曾见
懔然心惊喜　　合掌端目瞩
男女随执事　　即视不改仪
如天观帝释　　瞪视目不瞬
诸仙不移足　　瞪视亦复然
任重手执作　　瞻敬不释事
如牛在辕轭　　形来而心依
俱学神仙者　　咸说未曾见
孔雀等众鸟　　乱声而翔鸣
持鹿戒梵志　　随鹿游山林
粗性鹿睒[目*昜]　　见太子端视
随鹿诸梵志　　端视亦复然
甘蔗灯重明　　犹如初日光
能感群乳牛　　增出甜香乳
彼诸梵志等　　惊喜传相告
为八婆薮天　　为二阿湿波
为第六魔王　　为梵迦夷天
为日月天子　　而来下此耶
要是所应敬　　奔竞来供养
太子亦谦下　　敬辞以问讯
菩萨遍观察　　林中诸梵志
种种修福业　　悉求生天乐
问长宿梵志　　所行真实道
今我初至此　　未知行何法
随事而请问　　愿为我解说
尔时彼二生　　具以诸苦行
及与苦行果　　次第随事答
非聚落所出　　清净水生物
或食根茎叶　　或复食华果
种种各异道　　服食亦不同
或习于鸟生　　两足钳取食
有随鹿食草　　吸风蟒陀仙
木石舂不食　　两齿啮为痕
或乞食施人　　取残而自食
或常水沐头　　或复奉事火
水居习鱼仙　　如是等种种
梵志修苦行　　寿终得生天
以因苦行故　　当得安乐果
两足尊贤士　　闻此诸苦行
不见真实义　　内心不欣悦
思惟哀念彼　　心口自相告
哀哉大苦行　　唯求人天报
轮回向生死　　苦多而果少
违亲舍胜境　　决定求天乐
虽免于小苦　　终为大苦缚
自枯槁其形　　修行诸苦行
而求于受生　　增长五欲因
不观生死故　　以苦而求苦
一切众生类　　心常畏于死
精勤求受生　　生已会当死
虽复畏于苦　　而长没苦海
此生极疲劳　　将生复不息
任苦求现乐　　求生天亦劳
求乐心下劣　　俱堕于非义
方于极鄙劣　　精勤则为胜
未若修智慧　　两舍永无为
苦身是法者　　安乐为非法
行法而后乐　　因法果非法
身所行起灭　　皆由心意力
若离心意者　　此身如枯木
是故当调心　　心调形自正
食净为福者　　禽兽贫穷子
常食于果叶　　斯等应有福
若言善心起　　苦行为福因
彼诸安乐行　　何不善心起
乐非善心起　　善亦非苦因
若彼诸外道　　以水为净者
乐水居众生　　恶业能常净
彼本功德仙　　所可住止处
功德仙住故　　普世之所重
应尊彼功德　　不应重其处
如是广说法　　遂至日云暮
见有事火者　　或钻或吹然
或有酥油洒　　或举声咒愿
如是竟日夜　　观察彼所行
不见真实义　　则便欲舍去
时彼诸梵志　　悉来请留住
眷仰菩萨德　　无不勤劝请
汝从非法处　　来至正法林
而复欲弃舍　　是故劝请留
诸长宿梵志　　蓬发服草衣
追随菩萨后　　愿请小留神
菩萨见诸老　　随逐身疲劳
止住一树下　　安慰遣令还
梵志诸长幼　　围绕合掌请
汝忽来至此　　园林妙充满
而今弃舍去　　遂成丘旷野
如人爱寿命　　不欲舍其身
我等亦如是　　唯愿小留住
此处诸梵志　　王仙及天仙
皆依于此处　　又邻雪山侧
增长人苦行　　其处莫过此
众多诸学士　　由此路生天
求福学仙者　　皆从此已北
摄受于正法　　慧者不游南
若汝见我等　　懈怠不精进
行诸不净法　　而不乐住者
我等悉应去　　汝可留止此
此诸梵志等　　常求苦行伴
汝为苦行长　　云何相弃舍
若能止住此　　奉事如帝释
亦如天奉事　　毗梨诃钵低
菩萨向梵志　　说己心所期
我修正方便　　唯欲灭诸有
汝等心质直　　行法亦寂默
亲念于来宾　　我心实爱乐
美说感人怀　　闻者皆沐浴
闻汝等所说　　增我乐法情
汝等悉归我　　以为法良朋
而今弃舍汝　　其心甚怅然
先违本亲属　　今与汝等乖
合会别离苦　　其苦等无异
非我心不乐　　亦不见他过
但汝等苦行　　悉求生天乐
我求灭三有　　形背而心乖
汝等所行法　　自习先师业
我为灭诸集　　以求无集法
是故于此林　　永无久停理
尔时诸梵志　　闻菩萨所说
真实有义言　　辞辩理高胜
其心大欢喜　　倍深加宗敬
时有一梵志　　常卧尘土中
萦发衣树皮　　黄眼修高鼻
而白菩萨言　　志固智慧明
决定了生过　　善知离生安
祠祀祈天神　　及种种苦行
悉求生天乐　　未离贪欲境
能与贪欲争　　志求真解脱
此则为丈夫　　决定正觉士
斯处不足留　　当至频陀山
彼有大牟尼　　名曰阿罗蓝
唯彼得究竟　　第一增胜眼
汝当往诣彼　　得闻真实道
能使心悦者　　必当行其法
我观汝志乐　　恐亦非所安
当复舍彼游　　更求余多闻
隆鼻广长目　　丹唇素利齿
薄肤面光泽　　朱舌长软薄
如是众妙相　　悉饮尔炎水
当度不测深　　世间无有比
耆旧诸仙人　　不得者当得
菩萨领其言　　与诸仙人别
彼诸仙人众　　右绕各辞还
