
外有诸园林　　流泉清凉池
众杂华果树　　行列垂玄荫
异类诸奇鸟　　奋飞戏其中
水陆四种花　　炎色流妙香
伎女因奏乐　　弦歌告太子
太子闻音乐　　叹美彼园林
内怀甚踊悦　　思乐出游观
犹如系狂象　　常慕闲旷野
父王闻太子　　乐出彼园游
即敕诸群臣　　严饰备羽仪
平治正王路　　并除诸丑秽
老病形残类　　羸劣贫穷苦
无令少乐子　　见起厌恶心
庄严悉备已　　启请求拜辞
王见太子至　　摩头瞻颜色
悲喜情交结　　口许而心留
众宝轩饰车　　结驷骏平流
贤良善术艺　　年少美姿容
妙净鲜花服　　同车为执御
街巷散众华　　宝缦蔽路傍
垣树列道侧　　宝器以庄严
缯盖诸幢幡　　缤纷随风扬
观者挟长路　　侧身目连光
瞪瞩而不瞬　　如并青莲花
臣民悉扈从　　如星随宿王
异口同声叹　　称庆世希有
贵贱及贫富　　长幼及中年
悉皆恭敬礼　　唯愿令吉祥
郭邑及田里　　闻太子当出
尊卑不待辞　　寤寐不相告
六畜不遑收　　钱财不及敛
门户不容闭　　奔驰走路傍
楼阁堤塘树　　窗牖衢巷间
侧身竞容目　　瞪瞩观无厌
高观谓投地　　步者谓乘虚
意专不自觉　　形神若双飞
虔虔恭形观　　不生放逸心
圆体佣支节　　色若莲花敷
今出处园林　　愿成圣法仙
太子见修涂　　庄严从人众
服乘鲜光泽　　欣然心欢悦
国人瞻太子　　严仪胜羽从
亦如诸天众　　见天太子生
时净居天王　　忽然在道侧
变形衰老相　　劝生厌离心
太子见老人　　惊怪问御者
此是何等人　　头白而背偻
目冥身战摇　　任杖而羸步
为是身卒变　　为受性自尔
御者心踌躇　　不敢以实答
净居加神力　　令其表真言
色变气虚微　　多忧少欢乐
喜忘诸根羸　　是名衰老相
此本为婴儿　　长养于母乳
及童子嬉游　　端正恣五欲
年逝形枯朽　　今为老所坏
太子长叹息　　而问御者言
但彼独衰老　　吾等亦当然
御者又答言　　尊亦有此分
时移形自变　　必至无所疑
少壮无不老　　举世知而求
菩萨久修习　　清净智慧业
广殖诸德本　　愿果华于今
闻说衰老苦　　战栗身毛竖
雷霆霹雳声　　群兽怖奔走
菩萨亦如是　　震怖长嘘息
系心于老苦　　颔头而瞪瞩
念此衰老苦　　世人何爱乐
老相之所坏　　触类无所择
虽有壮色力　　无一不迁变
目前见证相　　如何不厌离
菩萨谓御者　　宜速回车还
念念衰老至　　园林何足欢
受命即风驰　　飞轮旋本宫
心存朽暮境　　如归空塳间
触事不留情　　所居无暂安
王闻子不悦　　劝令重出游
即敕诸群臣　　庄严复胜前
天复化病人　　守命在路傍
身瘦而腹大　　呼吸长喘息
手脚挛枯燥　　悲泣而呻吟
太子问御者　　此复何等人
对曰是病者　　四大俱错乱
羸劣无所堪　　转侧恃仰人
太子闻所说　　即生哀愍心
问唯此人病　　余亦当复尔
对曰此世间　　一切俱亦然
有身必有患　　愚痴乐朝欢
太子闻其说　　即生大恐怖
身心悉战动　　譬如扬波月
处斯大苦器　　云何能自安
呜呼世间人　　愚惑痴闇障
病贼至无期　　而生喜乐心
于是回车还　　愁忧念病苦
如人被打害　　卷身待杖至
静息于闲宫　　专求反世乐
王复闻子还　　敕问何因缘
对曰见病人　　王怖犹失身
深责治路者　　心结口不言
复增伎女众　　音乐倍胜前
以此悦视听　　乐俗不厌家
昼夜进声色　　其心未始欢
王自出游历　　更求胜妙园
简择诸婇女　　美艳极恣颜
谄黠能奉事　　容媚能惑人
增修王御道　　防制诸不净
并敕善御者　　瞻察择路行
时彼净居天　　复化为死人
四人共持舆　　现于菩萨前
余人悉不觉　　菩萨御者见
问此何等舆　　幡花杂庄严
从者悉忧戚　　散发号哭随
天神教御者　　对曰为死人
诸根坏命断　　心散念识离
神逝形干燥　　挺直如枯木
亲戚诸朋友　　恩爱素缠绵
今悉不喜见　　远弃空塳间
太子闻死声　　悲痛心交结
问唯此人死　　天下亦俱然
对曰普皆尔　　夫始必有终
长幼及中年　　有身莫不坏
太子心惊怛　　身垂车轼前
息殆绝而叹　　世人一何误
公见身磨灭　　犹尚放逸生
心非枯木石　　曾不虑无常
即敕回车还　　非复游戏时
命绝死无期　　如何纵心游
御者奉王敕　　畏怖不敢旋
正御疾驱驰　　径往至彼园
林流满清净　　嘉木悉敷荣
灵禽杂奇兽　　飞走欣和鸣
光耀悦耳目　　犹天难陀园
