
太子入园林　　众女来奉迎
并生希遇想　　竞媚进幽诚
各尽伎姿态　　供侍随所宜
或有执手足　　或遍摩其身
或复对言笑　　或现忧戚容
规以悦太子　　令生爱乐心
众女见太子　　光颜状天身
不假诸饰好　　素体踰庄严
一切皆瞻仰　　谓月天子来
种种设方便　　不动菩萨心
更互相顾视　　抱愧寂无言
有婆罗门子　　名曰优陀夷
谓诸婇女言　　汝等悉端正
聪明多技术　　色力亦不常
兼解诸世间　　隐秘随欲方
容色世希有　　状如王女形
天见舍妃后　　神仙为之倾
如何人王子　　不能感其情
今此王太子　　持心虽坚固
清净德纯备　　不胜女人力
古昔孙陀利　　能坏大仙人
令习于爱欲　　以足蹈其顶
长苦行瞿昙　　亦为天后坏
胜渠仙人子　　习欲随沿流
毗尸婆梵仙　　修道十千岁
深着于天后　　一日顿破坏
如彼诸美女　　力胜诸梵行
况汝等技术　　不能感王子
当更勤方便　　勿令绝王嗣
女人性虽贱　　尊荣随胜天
何不尽其术　　令彼生染心
尔时婇女众　　庆闻优陀说
增其踊悦心　　如鞭策良马
往到太子前　　各进种种术
歌舞或言笑　　扬眉露白齿
美目相眄睐　　轻衣现素身
妖摇而徐步　　诈亲渐习近
情欲实其心　　兼奉大王旨
慢形媟隐陋　　忘其惭愧情
太子心坚固　　傲然不改容
犹如大龙象　　群象众园绕
不能乱其心　　处众若闲居
犹如天帝释　　诸天女围绕
太子在园林　　围绕亦如是
或为整衣服　　或为洗手足
或以香涂身　　或以华严饰
或为贯璎珞　　或有扶抱身
或为安枕席　　或倾身密语
或世俗调戏　　或说众欲事
或作诸欲形　　规以动其心
菩萨心清净　　坚固难可转
闻诸婇女说　　不忧亦不喜
倍生厌思惟　　叹此为奇怪
始知诸女人　　欲心盛如是
不知少壮色　　俄顷老死坏
哀哉此大惑　　愚痴覆其心
当思老病死　　昼夜勤勖励
锋刃临其颈　　如何犹嬉笑
见他老病死　　不知自观察
是则泥木人　　当有何心虑
如空野双树　　华叶俱茂盛
一已被斩伐　　第二不知怖
此等诸人辈　　无心亦如是
尔时优陀夷　　来至太子所
见宴默禅思　　心无五欲想
即白太子言　　大王先见敕
为子作良友　　今当奉诚言
朋友有三种　　能除不饶益
成人饶益事　　遭难不遗弃
我既名善友　　弃舍丈夫义
言不尽所怀　　何名为三益
今故说真言　　以表我丹诚
年在于盛时　　容色得充备
不重于女人　　斯非胜人体
正使无实心　　宜应方便纳
当生软下心　　随顺取其意
爱欲增憍慢　　无过于女人
且今心虽背　　法应方便随
顺女心为乐　　顺为庄严具
若人离于顺　　如树无花果
何故应随顺　　摄受其事故
已得难得境　　勿起轻易想
欲为最第一　　天犹不能忘
帝释尚私通　　瞿昙仙人妻
阿伽陀仙人　　长夜修苦行
为以求天后　　而遂愿不果
婆罗堕仙人　　及与月天子
婆罗舍仙人　　与迦宾阇罗
如是比众多　　悉为女人坏
况今自境界　　而不能娱乐
宿世殖德本　　得此妙众具
世间皆乐着　　而心反不珍
尔时王太子　　闻友优陀夷
甜辞利口辩　　善说世间相
答言优陀夷　　感汝诚心说
我今当语汝　　且复留心听
不薄妙境界　　亦知世人乐
但见无常相　　故生患累心
若此法常存　　无老病死苦
我亦应受乐　　终无厌离心
若令诸女色　　至竟无衰变
爱欲虽为过　　犹可留人情
人有老病死　　彼应自不乐
何况于他人　　而生染着心
非常五欲境　　自身俱亦然
而生爱乐心　　此则同禽兽
汝所引诸仙　　习着五欲者
彼即可厌患　　习欲故磨灭
又称彼胜士　　乐着五欲境
亦复同磨灭　　当知彼非胜
若言假方便　　随顺习近者
习则真染着　　何名为方便
虚诳伪随顺　　是事我不为
真实随顺者　　是则为非法
此心难裁抑　　随事即生着
着则不见过　　如何方便随
处顺而心乖　　此理我不见
如是老病死　　大苦之积聚
令我坠其中　　此非知识说
呜呼优陀夷　　真为大肝胆
生老病死患　　此苦甚可畏
眼见悉朽坏　　而犹乐追逐
今我至儜劣　　其心亦狭小
思惟老病死　　卒至不预期
昼夜忘睡眠　　何由习五欲
老病死炽然　　决定至无疑
犹不知忧戚　　真为木石心
太子为优陀　　种种巧方便
说欲为深患　　不觉至日暮
时诸婇女众　　伎乐庄严具
一切悉无用　　惭愧还入城
太子见园林　　庄严悉休废
伎女尽还归　　其处尽虚寂
倍增非常想　　俯仰还本宫
父王闻太子　　心绝于五欲
极生大忧苦　　如利刺贯心
即召诸群臣　　问欲设何方
咸言非五欲　　所能留其心
