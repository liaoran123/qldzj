
佛于摩竭国　　化种种异道
悉从一味法　　如日映众星
出彼五山城　　与千弟子俱
前后眷属从　　往诣尼金山
近伽维罗卫　　而生报恩心
当修法供养　　以奉于父王
王师及大臣　　先遣伺候人
常寻从左右　　瞻察其进止
知佛欲还国　　驱驰而先白
太子远游学　　愿满今来还
王闻大欢喜　　严驾即出迎
举国诸士庶　　悉皆从王行
渐近遥见佛　　光相倍昔容
处于大众中　　犹如梵天王
下车而徐进　　恐为法留难
瞻颜内欣踊　　口莫知所言
顾贪居俗累　　子超然登仙
虽子居道尊　　未知称何名
自惟久思渴　　今日无由宣
子今默然坐　　安隐不改容
久别无感情　　令我心独悲
如人久虚渴　　路逢清冷泉
奔驰而欲饮　　临泉忽枯渴
今我见其子　　犹是本光颜
心疏气高绝　　都无荫流心
抑情虚望断　　如渴对枯泉
未见繁想驰　　对目则无欢
如人念离亲　　忽见画形像
应王四天下　　犹若曼陀王
汝今行乞食　　斯道何足荣
安静如须弥　　光相如日明
庠行牛王步　　无畏师子吼
不受四天封　　乞求而养身
佛知父王心　　犹存于子想
为开其心故　　并哀一切众
神足升虚空　　两手捧日月
游行于空中　　种种作异变
或分身无量　　还复合为一
或入水如地　　或入地如水
石壁不碍身　　左右出水火
父王大欢喜　　父子情悉除
空中莲花座　　而为王说法
知王心慈念　　为子增忧悲
缠绵爱念子　　宜应速除灭
息爱静其心　　受我子养法
人子所未奉　　今以奉父王
父未从子得　　今从子得之
人王之奇特　　天王亦希有
胜妙甘露道　　今以奉大王
自业业受生　　业依业果报
当知业因果　　勤习度世业
谛观于世间　　唯业为良朋
亲戚及与身　　深爱相恋慕
命终神独往　　唯业良朋随
轮回于五趣　　三业三种生
爱欲为其因　　种种类差别
今当竭其力　　净治身口业
昼夜勤修习　　息乱心寂然
唯此为己利　　离此悉非我
当知三界有　　犹若海涛波
难乐难习近　　当修第四业
生死五道轮　　犹众星旋转
诸天亦迁变　　人中岂得常
涅槃为最安　　禅寂乐中胜
人王五欲乐　　危险多恐怖
犹毒蛇同居　　何有须臾欢
明人见世间　　如盛火围绕
恐怖无暂安　　求离生老死
无尽寂静处　　慧者之所居
不须利器仗　　象马以兵车
调伏贪恚痴　　天下敌无胜
知苦断苦因　　证灭修方便
正觉四真谛　　恶趣恐怖除
先现妙神通　　令王心欢喜
信乐情已深　　堪为正法器
合掌而赞叹　　奇哉誓果成
奇哉大苦离　　奇哉饶益我
虽先增忧悲　　缘悲故获利
奇哉我今日　　生子果报成
宜舍胜妙乐　　宜精勤习苦
宜离亲族荣　　宜割恩爱情
古昔诸仙王　　唐苦而无功
清凉安隐处　　汝今悉已获
自安而安彼　　大悲济众生
昔本住世间　　为转轮王者
无自在神通　　令我心开解
亦无此妙法　　使我今日欢
设为转轮王　　生死绪不绝
今已绝生死　　轮回大苦灭
能为众生类　　广说甘露法
如此妙神通　　智慧甚深广
永灭生死苦　　为天人之上
虽居圣王位　　终不获斯利
如是赞叹已　　法爱增恭敬
居王父尊位　　谦卑稽首礼
国中诸人民　　睹佛神通力
闻说深妙法　　兼见王敬重
合掌头面礼　　悉生奇特想
厌患居俗累　　咸生出家心
释种诸王子　　心悟道果成
悉厌世荣乐　　舍亲爱出家
阿难陀难陀　　金毗阿那律
难图跋难陀　　及军荼陀那
如是等上首　　及余释种子
悉从于佛教　　受法为弟子
匡国大臣子　　优陀夷为首
与诸王子俱　　随次而出家
又阿低梨子　　名曰优波离
见彼诸王子　　大臣子出家
心感情开解　　亦受出家法
父王见其子　　神力诸功德
自亦入清流　　甘露正法门
舍王位国土　　禅一甘露饭
闲居修静默　　处宫习王仙
如来悉随摄　　本族知识已
道中颜和悦　　亲戚欢喜随
时至应乞食　　入迦维罗卫
城中诸士女　　惊喜举声唱
悉达阿罗陀　　学道成而归
内外转相告　　巨细驰出看
门户窗牖中　　比肩而侧目
见佛身相好　　光明甚晖曜
外着袈裟衣　　身光内彻照
犹如日圆轮　　内外相映发
观者心悲喜　　合掌涕泪流
见佛庠序步　　敛形摄诸根
妙身显法仪　　敬惜增悲叹
剃发毁形好　　身被染色衣
堂堂仪雅容　　束身视地行
应戴羽宝盖　　手揽飞龙辔
如何冒游尘　　执钵而行乞
艺足伏怨敌　　貌足婇女欢
华服冠天冠　　黎民咸首阳
如何屈茂容　　拘心制其形
舍妙欲光服　　素身着染衣
见何相何求　　与世五欲怨
舍贤妻爱子　　乐独而孤游
难哉彼贤妃　　长夜抱忧思
而今闻出家　　性命犹能全
不审净饭王　　竟见此子不
见其妙相身　　毁形而出家
怨家犹痛惜　　父见岂能安
爱子罗睺罗　　泣涕常悲恋
见无抚慰心　　用学此道为
诸明相法者　　咸言太子生
具足大人相　　应享食四海
观今之所为　　斯则皆虚谈
如是比众多　　纷纭而乱说
如来心无著　　无欣亦无戚
慈悲愍众生　　欲令脱贫苦
增长彼善根　　并为当来世
显其少欲迹　　兼除俗尘谤
入贫里乞食　　精粗任所得
巨细不择门　　满钵归山林
