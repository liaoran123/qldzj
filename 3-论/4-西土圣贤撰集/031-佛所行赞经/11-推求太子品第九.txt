
王正以忧悲　　感切师大臣
如鞭策良马　　驰驶若迅流
身疲不辞劳　　迳诣苦行林
舍俗五仪饰　　善摄诸情根
入梵志精庐　　敬礼彼诸仙
诸仙请就座　　说法安慰之
即白仙人言　　意有所咨问
净称净饮王　　甘蔗名胜胄
我等为师臣　　法教典要事
王如天帝释　　子如阇延多
为度老病死　　出家或投此
我等为彼来　　惟尊应当知
答言有此人　　长臂大人相
择我等所行　　随顺生死法
往诣阿罗蓝　　以求胜解脱
既得定实已　　遵崇王速命
不敢计疲劳　　寻路而驰进
见太子处林　　悉舍俗仪饰
真体犹光耀　　如日出乌云
国奉天神师　　执正法大臣
舍除俗威仪　　下乘而步进
犹王婆摩叠　　仙人婆私吒
往诣山林中　　见王子罗摩
各随其本仪　　恭敬礼问讯
犹如儵迦罗　　及与央耆罗
尽心加恭敬　　奉事天帝释
王子亦随敬　　王师及大臣
如帝释安慰　　儵迦央耆罗
即命彼二人　　坐于王子前
如富那婆薮　　两星侍月傍
王师及大臣　　启请于王子
如毗利波低　　语彼阇延多
父王念太子　　如利刺贯心
荒迷发狂乱　　卧于尘土中
日夜增悲思　　流泪常如雨
敕我有所命　　唯愿留心听
知汝乐法情　　决定无所疑
非时入林薮　　悲恋娆我心
汝若念法者　　应当哀愍我
望宽远游情　　以慰我悬心
勿令忧悲水　　崩坏我心岸
如云水草山　　风日火雹灾
忧悲为四患　　飘干烧坏心
且还食土邑　　时至更游仙
不顾于亲戚　　父母亦弃捐
此岂名慈悲　　覆护一切耶
法不必山林　　在家亦修闲
觉悟勤方便　　是则名出家
剃发服染衣　　自放山薮间
此则怀畏怖　　何足名学仙
愿得一抱汝　　以水雨其顶
冠汝以天冠　　置于伞盖下
瞩目一观汝　　然后我出家
头留摩先王　　阿[少/兔]阇阿涉
跋阇罗婆休　　毗跋罗安提
毗提诃阇那　　那罗湿波罗
如是等诸王　　悉皆着天冠
璎珞以严容　　手足贯珠环
婇女众娱乐　　不违解脱因
汝今可还家　　崇习于二事
心修增上法　　为地增上主
垂泪约敕我　　令宣如是言
既有此敕旨　　汝应奉教还
父王因汝故　　没溺忧悲海
无救无所依　　无由自开释
汝当为船师　　渡着安隐处
毗林摩王子　　二罗弥跋只
闻父敕恭命　　汝今亦应然
慈母鞠养恩　　尽寿报罔极
如牛失其犊　　悲呼忘眠食
汝今应速还　　以救我生命
孤鸟离群哀　　龙象独游苦
凭依者失荫　　当思为救护
一子孩幼孤　　遭苦莫知告
勉彼茕茕苦　　如人救月蚀
举国诸士女　　别离苦炽然
叹息烟冲天　　熏慧眼令闇
唯求见汝水　　灭火目开明
菩萨闻父王　　切教苦备至
端坐正思惟　　随宜逊顺答
我亦知父王　　慈念心过厚
畏生老病死　　故违罔极恩
谁不重所生　　以终别离故
正使生相守　　死至莫能留
是故知所重　　长辞而出家
闻父王忧悲　　增恋切我心
但如梦暂会　　倏忽归无常
汝当决定知　　众生性不同
忧苦之所生　　不必子与亲
所以生离苦　　皆从痴惑生
如人随路行　　中道暂相逢
须臾各分析　　乖理本自然
合会暂成亲　　随缘理自分
深达亲假合　　不应生忧悲
此世违亲爱　　他世更求亲
暂亲复乖离　　处处无非亲
常合而常散　　散散何足哀
处胎渐渐变　　分分死更生
一切时有死　　山林何非时
侍时受五欲　　求财时亦然
一切时死故　　除死法无时
欲使我为王　　慈爱法难违
如病服非药　　是故我不堪
高位愚痴处　　放逸随爱憎
终身常畏怖　　思虑形神疲
顺众心违法　　智者所不为
七宝妙宫殿　　于中盛火然
天厨百味饭　　于中有杂毒
莲华清凉池　　于中多毒虫
位高为灾宅　　慧者所不居
古昔先胜王　　见居国多愆
楚毒加众生　　厌患而出家
故知王正苦　　不如行法安
宁处于山林　　食草同禽兽
不堪处深宫　　黑蛇同其穴
舍王位五欲　　任苦游山林
此则为随顺　　乐法渐增明
今弃闲静林　　还家受五欲
日夜苦法增　　此则非所应
名族大丈夫　　乐法而出家
永背名称族　　建大丈夫志
毁形被法服　　乐法游山林
今复弃法服　　有违惭愧心
天王尚不可　　况归人胜宅
已吐贪恚痴　　而复还服食
如人反食吐　　此苦安可堪
如世舍被烧　　方便驰走出
须臾还复入　　此岂为黠夫
见生老死过　　厌患而出家
今当还复入　　愚痴与彼同
处宫修解脱　　则无有是处
解脱寂静生　　王者如楚罚
寂静废王威　　王正解脱乖
动静犹水火　　二理何得俱
决定修解脱　　亦不居王位
若言居王位　　兼修解脱者
此则非决定　　决定解亦然
既非决定心　　或出还复入
我今已决定　　断亲属钩饵
正方便出家　　云何还复入
大臣内思惟　　太子大丈夫
深识德随顺　　所说有因缘
而告太子言　　如王子所说
求法法应尔　　但今非是时
父王衰暮年　　念子增忧悲
虽曰乐解脱　　反更为非法
虽乐出无慧　　不思深细理
不见因求果　　徒舍现法欢
有言有后世　　又复有言无
有无既不判　　何为舍现乐
若当有后世　　应任其所得
若言后世无　　无即为解脱
有言有后世　　不说解脱因
如地坚火暖　　水湿风飘动
后世亦复然　　此则性自尔
有说净不净　　各从自性起
言可方便移　　此则愚痴说
诸根行境界　　自性皆决定
爱念与不念　　自性定亦然
老病死等苦　　谁方便使然
谓水能灭火　　火令水煎消
自性增相坏　　性和成众生
如人处胎中　　手足诸体分
神识自然成　　谁有为之者
蕀刺谁令利　　此则性自然
及种种禽兽　　无欲使尔者
诸有生天者　　自在天所为
及余造化者　　无自力方便
若有所由生　　彼亦能令灭
何须自方便　　而求于解脱
有言我令生　　亦复我令灭
有言无由生　　要方便而灭
如人生育子　　不负于祖宗
学仙人遗典　　奉天大祠祀
此三无所负　　则名为解脱
古今之所传　　此三求解脱
若以余方便　　徒劳而无实
汝欲求解脱　　唯习上方便
父王忧悲息　　解脱道得申
舍家游山林　　还归亦非过
昔奄婆梨王　　久处苦行林
舍徒众眷属　　还家居王位
国王子罗摩　　去国处山林
闻国风俗离　　还归维正化
娑楼婆国王　　名曰头楼摩
父子游山林　　终亦俱还国
婆私昼牟尼　　及与安低叠
山林修梵行　　父亦归本国
如是等先胜　　正法善名称
悉还王领国　　如灯照世间
是故舍山林　　正法化非过
太子闻大臣　　爱语饶益说
以常理不乱　　无碍而庠序
固志安隐说　　而答于大臣
有无等犹豫　　二心疑惑增
而作有无说　　我不决定取
净智修苦行　　决定我自知
世间犹豫论　　展转相传习
无有真实义　　此则我不安
明人别真伪　　信岂由他生
犹如生盲人　　以盲人为导
于夜大闇中　　当复何所从
于净不净法　　世间生疑惑
设不见真实　　应行清净道
宁苦行净法　　非乐行不净
观彼相承说　　无一决定相
真言虚心受　　永离诸过患
语过虚伪说　　智者所不言
如说罗摩等　　舍家修梵行
终归还本国　　服习五欲者
此等为陋行　　智者所不依
我今当为汝　　略说其要义
日月坠于地　　须弥雪山转
我身终不易　　退入于非处
宁身投盛火　　不以义不毕
还归于本国　　入于五欲火
表斯要誓已　　除起而长辞
太子辩锋炎　　犹如盛日光
王师及大臣　　言论莫能胜
相谓计已尽　　唯当辞退还
深敬叹太子　　不敢强逼留
敬奉王命故　　不敢速疾还
徘徊于中路　　行迈顾迟迟
选择黠慧人　　审谛机悟士
隐身密伺候　　然后舍而还
