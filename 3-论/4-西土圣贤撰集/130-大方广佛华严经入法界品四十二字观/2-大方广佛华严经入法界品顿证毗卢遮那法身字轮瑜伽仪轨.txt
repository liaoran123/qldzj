
夫欲顿入一乘修习毗卢庶那如来法身观者。先应发起普贤菩萨微妙行愿。复应以三密加持身心。则能悟入文殊师利大智慧海。然修行者最初於空闲处。摄念安心闭目端身结跏趺坐。连心普缘无边刹海。谛观二世一切如来。遍於一一佛菩萨前殷勤恭敬礼拜旋绕。又以种种供具云海奉献。如是等一切众圣广大供养已。复观自心心本不生。自性成就光明遍照犹如虚空。复应深起悲念哀愍众生不悟自心轮回诸趣。我当普化拔济令其开悟尽无有余。复应观察自心诸众生心及诸佛心。本无有异平等一相成大菩提心。莹澈清凉廓然周遍圆明皎洁成大月轮。量等虚空无有边际。复应於月轮内右旋布列四十二梵字悉皆金色放大光明。照澈十方分明显现.一一光中见无量刹海。有无量诸佛有无量众前后围绕。坐菩提座成等正觉。智入三际身遍十方。转大法轮度脱群品。悉令现证无住涅槃。复应悟入般若波罗蜜四十二字门。了一切法皆无所得。能观正智。所观法界悉皆平等无异无别。修瑜伽者若能与是旋陀罗尼观行相应。即能现证毗卢遮那如来智身。於诸法中得无障碍。圆明字轮四十二字颂曰。


