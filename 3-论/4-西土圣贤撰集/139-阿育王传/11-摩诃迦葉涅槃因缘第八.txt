
尊者迦葉集修多罗及阿毗昙毗尼已讫。入愿智三昧观所集法藏无阙少不。思惟已讫知无阙少。五百罗汉亦入愿智如是观察。迦葉自念。如来是我大善知识当报佛恩。报佛恩者所谓佛所欲作我已作讫。以法饶益同梵行者。为诸众生作大利益。示未来众生作大悲想。欲使大法流布不绝。为无惭愧者作摈羯磨。为惭愧者作安乐行。如是报恩皆悉已竟。重作思惟。我极年迈身为老坏臭烂之身甚可厌恶。涅槃时到。尊者迦葉以法付嘱阿难而作是言。长老阿难。佛以法藏付嘱于我。我今欲入涅槃以法付汝。汝善守护。阿难合掌答尊者言。唯然受教。时王舍城有一长者生一男儿。合衣而出衣名商那。即名此儿为商那和修。以渐长大将入大海。迦葉语阿难言。商那和修发意入海得宝来还欲作般遮于瑟。若作会已汝度令出家以法付嘱。迦葉付嘱阿难佛法已作是思惟。我今应当至于大悲难行苦行婆伽婆善知识无量净善功德之所熏修真妙舍利所在之处。皆自往至礼拜恭敬仰飞至四塔所极上恭敬礼拜已。复更往八大舍利塔所礼拜供养。如大雁王飞至大海莎竭罗宫敬礼佛牙。敬礼佛牙已向于天上。如金翅鸟屈申臂顷至忉利天。时释提桓因与诸天众礼拜供养尊者迦葉已。释提桓因观察摩诃迦葉而作是言。尊者今来欲供养舍利而入涅槃故来至此。迦葉答言。我今欲来敬礼如来牙礼如来发如来天冠如来钵。今者是我最后供养。时释提桓因及诸天等闻最后语。低头悲惨忧愁苦恼。释提桓因自取佛牙恭敬授与尊者迦葉。尊者迦葉举着额上。以牛头旃檀曼陀罗花供养佛牙。供养已语诸天众慎莫放逸。作是语已从彼天没还王舍城。时尊者阿难受付嘱已。恒常随逐未曾舍离。畏入涅槃或不睹见是故随逐。尊者迦葉语阿难言。汝独入王舍城乞食。我亦欲独入王舍城乞食。尊者阿难于中前着衣持钵入王舍城。乞食以三种善事。一以真善色貌。二以多闻总持真善说法能令听者无有厌足。三以阿难之名真善利益。尊者摩诃迦葉亦中前着衣持钵入城乞食。作是念阿阇世王本与我有要。若涅槃时必当语我。我今当往即到阿阇世王门中。语守门人言。为我白王。摩诃迦葉今在门外欲见于王。守门人言王今眠睡。尊者复言可觉语之。守门人言王甚难恶不敢觉之。后自觉时我当白语。尊者复言。今若觉者好为我语。摩诃迦葉欲入涅槃故来相语。

于是尊者迦葉至鸡脚山三岳中坐草敷上。加趺而坐作是念言。我今此身着佛所与粪扫衣。自持己钵乃至弥勒令不朽坏。使弥勒弟子皆见我身而生厌恶。尊者迦葉作是念言。若阿阇世王不见我身。沸血当从面出命不存济。尊者迦葉已舍命行唯留少寿。即时大地六种震动。尊者迦葉将欲入定作是念言。若阿难阿阇世王来时。山当为开令其得入。若还去时山复还合。释提桓因将数万诸天。以天曼陀罗花天末香。供养尊者摩诃迦葉舍利礼拜供养已。山即自合覆尊者身。释提桓因见尊者迦葉放舍身命心中恼热。如来涅槃苦恼少息。今日尊者迦葉入于涅槃将复重苦。毕钵罗窟神闻尊者涅槃作如是言。今日此窟即便空旷。摩竭国界悉皆空寂。里巷穷酸苦厄羸劣贫贱之者彼恒悲愍为作利益。今彼诸苦厄之众失于覆护。从今已去遂当贫穷乏于善法。今日法岳崩坏法船已没。法树已摧法海枯竭。今日诸魔得大欢喜一切天人哀摧悲泣。语已即还天上。尊者阿难乞食已讫。深自思惟诸行无常。时阿阇世王梦大梁折坏觉已心生惊怖。守门者来白王言。向者摩诃迦葉故来白王欲入涅槃。王闻是语闷绝躄地。以水洒面小得醒悟。于是王即诣竹园礼阿难足白言。尊者迦葉今日欲入涅槃。阿难答言已入涅槃。王复问言示我尊者身处我欲供养。于是阿难将王向鸡足山。王既至已山自开张。王与阿难即见尊者。天曼陀罗花天末香牛头栴檀覆其身上。阿阇世王即举两手举身投地。从地起已索栴檀薪。阿难问言欲作何等。答言欲烧尊者。阿难言。尊者摩诃迦葉以定住身。待于弥勒不可得烧。弥勒出时当将徒众九十六亿至此山上见于迦葉。尔时众中皆作是念。声闻身小彼佛亦然皆生轻想。摩诃迦葉踊身虚空作十八变变身为大。即时弥勒从迦葉取释迦文佛僧伽梨。当摩诃迦葉现神变时。九十六亿沙门见其身小道德光备神通如是。深自惭愧憍慢心息皆成罗汉。阿阇世王设供养已即便还去。阿难亦去。二人去后山自还合。阿阇世王合掌白尊者阿难言。如来涅槃我不得见。尊者迦葉入于涅槃我亦不见。若尊者入涅槃时必使我令见。阿难答言尔。

至后商那和修安隐得还安置珍宝而向竹林。时尊者阿难在精舍门前经行。商那和修直向阿难所。礼阿难足在一面立作是言。我本发意入海期安隐还当为佛及僧作般遮于瑟。今佛在何所。尊者答言佛已入涅槃。即时闷绝躄地以水洒面还得醒悟。又问尊者舍利弗目揵连摩诃迦葉为何所在。答言尽入涅槃。商那和修白阿难言。大德我欲作般遮于瑟。尊者答言可随意作。乃作般遮于瑟讫。阿难语言。汝已作财施今可作法施。问言。尊者欲使我作何等法施。尊者答言于佛法中出家是名法施。商那和修答言尔。阿难即度令使出家为受具足。乃至为作白四羯摩。商那和修言。我本生时着商那衣。我今尽形受持此衣。即得总持阿难所持八万四千法藏。悉能受持得阿罗汉。三明六通具知三藏。

尊者阿难在竹园中闻一比丘诵法句偈言。若人生百岁。不见水鹄鹳。不如生一日。得见水鹄鹳。尊者阿难在傍边过已语言子。佛不作是说。佛所说者。若人生百岁。不解生灭法。不如生一日。得解生灭法。阿难语言子。有二种人谤佛。何等为二。一者多闻不解义理。空无果报。二者颠倒解义。是名为毒。若解正义得涅槃果。彼比丘往至和尚所而白师言。尊者阿难道此偈非是佛语。彼比丘和尚言。尊者阿难老朽忘误。汝但如前读诵。阿难还来闻读此偈如前不异。阿难语言子。我不语汝佛不作是说耶。比丘答言。我和尚言阿难年已老耄不忆此语。汝但如本读。阿难思惟言我躬自为说终不信受。阿难入定观颇有比丘能使此比丘改是语不。亦复无有能使改者。舍利弗目揵连摩诃迦葉皆入涅槃。我今当向谁说如此事。我亦当入于涅槃。佛之法眼足千年住。我今但当涅槃。我同学善伴久已过去。今日亲厚莫过身念处。尊者阿难语商那和修。佛以法付嘱尊者迦葉。迦葉以法付嘱于我。我今欲入涅槃。汝当拥护佛法。摩突罗国有优留曼荼山。当于彼立塔寺。时有长者兄弟二人。一名那罗。二名拔利。佛说此二檀越。当于此优留曼荼山造僧房阿练若处。摩突罗国有长者名鞠多。当生一子名优波鞠多。汝好度使出家。佛记此人我百年后当大作佛事。

商那和修答言唯然受教。尊者阿难付嘱商那和修佛法已。于晨朝着衣持钵入城乞食而生念言。阿阇世王与我有要。我今当往辞阿阇世王。即到阿阇世王门。语守门者言。汝往白王。阿难今在门外欲得见王。时守门人见王眠睡。还白尊者阿难言王今睡眠。阿难语言。汝往觉之。答阿难言。王甚性恶我不敢觉。又复语言。王若觉时可白王言。阿难今者欲入涅槃故来语王。尊者阿难乞食食讫思惟。我若于王舍城入于涅槃。阿阇世王与毗舍离常不相能。阿阇世王以我舍利不与毗舍离。我若毗舍离入涅槃者。毗舍离人以我舍利亦不与阿阇世王。二国共诤于理不可。我今于恒河中当入涅槃。尊者阿难往诣恒河所。阿阇世王梦见为王捉盖之人折于盖茎。王梦见已恐怖即觉。守门者言。向者阿难故来辞王欲入涅槃。王闻此语闷绝躄地。以水洒面还得醒悟。王醒悟已问言。阿难去可近远。欲在何边入于涅槃。时竹园神来语王言。阿难向毗舍离入般涅槃。王闻此已即集四兵往诣恒河。毗舍离神语毗舍离人。尊者阿难向此涅槃。毗舍离人闻神语已。即集四兵往趣恒河。既至河已。尊者阿难乘船在于恒河中流。阿阇世王见尊者时头面礼足合掌而言。如来三界明灯已弃我去。汝是我明灯是我归依。愿见哀愍莫见弃舍入于涅槃。毗舍离人礼尊者阿难足合掌而言。唯愿尊者在毗舍离入般涅槃。尊者阿难欲入涅槃。即时大地六种震动。时雪山中五百仙人皆具五通而作是念。今此大地以何因缘六种震动。观见阿难欲入涅槃。是以大地六种震动。彼仙人中有一导首。将五百仙人翼从而来至阿难所。敬礼其足合掌而言听我出家。阿难心念言。我诸贤圣弟子今当来至。作是念已五百罗汉自然来至。尊者阿难化彼河水变成金地。乃至五百仙人出家皆得罗汉。是诸仙人在恒河中受戒故。即名为摩田提。所作已办得阿罗汉。礼阿难足合掌而言。佛最后弟子须拔陀先佛涅槃。我今亦是阿难最后弟子欲入涅槃。不忍见于和尚涅槃。尊者阿难语言。世尊以法付嘱于我而入涅槃。我今亦付嘱汝之佛法而入涅槃。汝等当于罽宾国中竖立佛法。佛记我涅槃后当有摩田提比丘当持佛法在罽宾国。尊者阿难以法付嘱摩田提比丘已。踊身虚空作十八变令诸檀越作喜乐心已。入风奋迅三昧分身为四分。一分向忉利天与释提桓因。一分至大海中与莎竭罗龙王。一分与阿阇世王。一分与毗舍离诸梨车等。如是四处各皆起塔供养舍利。
