
尔时释提桓因。从佛闻法。得须陀洹。即还天上。集诸天众。赞佛法僧。时有天女。头戴华鬘。华鬘光明。甚大晃曜。共诸天众。来集善法堂上。诸天之众。见是天女。生希有心。释提桓因。即便说偈。问天女言。

汝作何福业　　身如融真金
光色如莲花
而有大威德　　身出妙光明
面若开敷华
金色晃然照　　以何业行得
愿为我说之

尔时天女。说偈答言。

我昔以华鬘　　奉迦葉佛塔
今生于天上
获是胜功德　　生在于天中
报得金色身

释提桓因。重复说偈。而赞叹言。

甚奇功德田　　耘除诸秽恶
如是少种子
得天胜果报　　谁当不供养
恭敬真金聚
谁不供养佛　　上妙功德田
其目甚修广
犹如青莲花　　汝能兴供养
无上第一尊
作少功德业　　而获如此容

尔时天女。即从天下。执持华盖。来至佛所。佛为说法。得须陀洹。而还天上。诸比丘等。怪其所以。即问佛言。世尊。今此天女。作何功德。获此天身。端政殊特。佛言。往古之时。以种种华鬘。供养迦葉佛塔。以是因缘。今获此果。
