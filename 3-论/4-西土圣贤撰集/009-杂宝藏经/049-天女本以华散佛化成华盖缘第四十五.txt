
尔时舍卫国。有一女子。于节日中。采阿恕伽华。还入城来。遇值佛出。即以此华。散于佛上。化成华盖。欢喜踊跃。生敬信心。于是命终。生于三十三天。即乘宫殿。至善法堂。帝释以偈问言。

汝昔作何业　　得来生天中
身如真金色　　威德甚光明
以何业行获　　愿为我说之

天女即以偈答言。

昔于阎浮提　　取阿恕伽花
还值于如来　　即以供养佛
欢喜生敬重　　命终得生天

说是偈已。来向佛所。佛为说法。得须陀洹。便还天上。比丘问言。此天女者以何因缘。得受天身。佛言昔在人中。出城取阿恕伽花。还来值我。即以华供养。发欢喜心。乘此善业。命终生天。重于我所。闻法得悟。证须陀洹。
