
尔时舍卫国。须达长者。以十万两金。雇人使归依佛。时有一婢。闻长者语。即归依佛。命终之后。生三十三天。于是往集善法堂上。帝释以偈而问言。

汝宿有何福　　得生于天中
光明色微妙　　今为我说之

天女以偈答言。

三界之坚胜　　能拔生死苦
三界之真济　　断除三垢结
我昔归依佛　　并及于法僧
以是因缘故　　而获此果报

说是偈已。来至佛所。佛为说法。得须陀洹道。比丘问言。以何业缘。受是果报。佛言昔于人中。归依佛故。今得生天。值我说法。得须陀洹。
