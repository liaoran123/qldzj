
昔舍卫国。有罗汉比丘。入城乞食。次到压甘蔗家。其家儿妇。以一粗大甘蔗。着比丘钵中。姑见嗔之。便捉杖打遇着腰脉。即时命终得生忉利天。而作女身。所处宫殿纯是甘蔗。诸天之众集善法堂。时彼天女亦集此堂。帝释以偈而问言。

汝昔作何业　　而得妙色身
光明色无比　　犹如镕金聚

天女以偈答言。

我昔在人中　　以少甘蔗施
今得大果报　　于诸天众中
光明甚晖赫
