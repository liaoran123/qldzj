
尔时复有一天女。受持八斋。生于天上。得端政报。光颜威相。与众超异。时共诸天。集善法堂上。诸天见已。生希有心。释提桓因。以偈而问。

汝昔作何业　　身如真金山
光颜甚炜炜　　色如净莲花
得是胜威德　　身出大妙光
以何业行获　　愿为我说之

天女尔时。说偈答言。

昔于迦葉佛　　受持八戒斋
今得生天中　　获是端政报

释提桓因。重以偈赞。

奇哉功德田　　能生胜妙报
昔少修微因　　而得生天上
如此胜福聚　　谁当不供养
如是最胜尊　　谁当不恭敬
诸有闻是者　　宜应大欢喜
欲求生天者　　应当持净戒

尔时此天。持好华盖。来至佛所。佛为说法。得见谛道。时诸比丘。即问佛言。此天往昔。作何福业。得生天中。而获圣果。佛言。昔为人时。于迦葉佛所。受持八斋。由是善行生于天上。而见道迹。
