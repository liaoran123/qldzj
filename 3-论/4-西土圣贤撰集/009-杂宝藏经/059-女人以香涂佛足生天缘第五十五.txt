
昔舍卫城中。有一女人。坐地磨香。值佛入城。女见佛身。生欢喜心。以所磨香。涂佛脚上。其后命终。得生天中。身香远闻。彻四千里。便往集于善法堂上。帝释以偈而问言。

汝昔作何福　　身出微妙香
生在于天中　　光色如镕金

天女即以偈答言。

我以上妙香　　供养最胜尊
得无等威德　　生三十三天
而受大快乐　　身出众妙香
闻于百由旬　　诸得闻香者
悉得大利益

即时天女。向世尊所。佛为说法。得须陀洹道而还天上。诸比丘问言。昔作何福。得生天中。身若此香。佛言由此天女。昔在人间。以香涂我足。以是因缘。命终生天受此果报。
