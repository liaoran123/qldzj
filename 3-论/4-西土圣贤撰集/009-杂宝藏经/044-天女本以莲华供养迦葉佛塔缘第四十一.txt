
尔时复有一天女。头上华鬘。光明晃曜。共诸天众。来集善法堂上。时诸天众。见是天女。生希有心。时天帝释。以偈问曰。

汝昔作何福　　身如真金聚
光色如莲花　　而有大威德
身出微妙光　　面如开敷花
光明甚炜炜　　以何业行得
唯愿为我说

天女即便。说偈答言。

我昔以莲花　　供养迦葉塔
今日值世尊　　得是胜功德
生处于天上　　得是金色报

释提桓因。重以偈赞。

甚奇功德田　　灭除诸秽恶
殖因者甚少　　获得胜果报
谁不乐供养　　恭敬真金聚
谁不供养佛　　上妙胜福田
目广修而长　　其喻青莲华
汝昔能兴供　　第一最胜尊
作妙福德业　　获得如此报

尔时天女。即从天下。执持华盖。来到佛所。听佛说法。得法眼净。还于天上。时诸比丘。即问佛言。此女往昔。作何行业。得报如是。佛言过去之时。以妙莲华。供养迦葉佛塔。故获胜果。今见道迹也。
