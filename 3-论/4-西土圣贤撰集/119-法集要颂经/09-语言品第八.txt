
妄语入地狱　　作之言不作
二罪后俱受　　是行自牵去
恒怀暴恶人　　斧在口中出
所以自伤身　　由其出恶言
说法自悦人　　口出无量义
使我怀妊身　　不惭此仪式
誉恶恶还誉　　是二俱为恶
好以口快斗　　彼后皆无安

争为微少利　　如掩失财宝
从彼致斗诤　　合意向恶道
百千尼罗浮　　三十六五狱
诽谤贤圣者　　口意发恶愿
无道堕恶道　　自增地狱苦
远愚修忍意　　念谛则无犯
若倚内宝藏　　依贤圣活命
愚者堕恶道　　犹愿邪见作
以失今良会　　更立誓愿求
终不见圣谛　　况欲见究竟
竹芦生实干　　还害其自躯
若吐言当善　　不演恶法教
从善得解脱　　为恶不得解
善解者为贤　　是为脱恶趣
圣贤解不然　　如彼愚得解
苾刍挹损意　　不躁言得忠
义说如法说　　所语言柔软
善说贤圣教　　法说如法二
念说如念三　　谛说如谛四
是以言语者　　必使心无患
亦不克有情　　是为能善言
言使投意可　　亦令得欢喜
不使至恶意　　出言众悉可
至诚甘露说　　说法无有上
谛说义如法　　是为立道本
如说佛言者　　是吉得灭度
为能断苦际　　是谓言中上
