
僧伽罗刹者。须赖国人也。佛去世后七百年。生此国出家学道。游教诸邦至揵陀越土。甄陀罽腻王师焉。高明绝世多所述作。此土修行大道地经其所集也。又着此经宪章。世尊自始成道迄于沦虚。行无巨细必因事而演。游化夏坐莫不曲备。虽普曜本行度世诸经载佛起居至谓为密。今览斯经所悟复多矣。传其将终。我若立根得力大士诚不虚者。立斯树下手援其叶而弃此身。使那罗延力大象之势。无能移余如毛发也。正使就耶维者当不燋此叶言。然之后便即立终。罽腻王自临而不能动。遂以巨緪象挽未始能摇。即就耶维炎叶不伤。寻升兜术。与弥勒大士高谈彼宫。将补佛处贤劫第八。以建元二十年。罽宾沙门僧伽跋澄。赍此经本来诣长安。武威太守赵文业请令出焉。佛念为译。慧嵩笔受。正值慕容作难于近郊。然译出不襄。余与法和对检定之。十一月三十日乃了也。此年出中阿含六十卷。增一阿含四十六卷。伐鼓击柝之中。而出斯一百余卷。穷通不改其恬。讵非先师之故迹乎。
