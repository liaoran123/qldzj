
出如来藏经(显说一条行)

观念如来因果。

尔时佛告摩诃迦葉言。譬如有人倒地。若还拓地而得起立。迦葉当知。亦复如是。若于佛法中。倾倒直堕无间地狱。若拓如来圣德。从地狱中还复得起。何者倚拓如来若能一心念佛圣德依教修行。尔时摩诃迦葉白佛言。纵无净心观察如来。尚能获大利益。况以净心观察如来其福无量。佛言。诚如所说。但种种意行观察如来。皆当为说趣涅槃路。尔时摩诃迦葉言。我今解如来所教。宁于佛法犯罪。不事外道恶行修学。以何义故。若于如来法中行非法罪。所起恶行皆因涅槃能灭。若事外道所起恶行。皆入地狱饿鬼畜生。受诸恶报。佛言。诚如所说。迦葉当知。譬如有人骂詈紫檀香木捶打而掷于地。毁呰不堪受用。迦葉。于意云何。此紫檀香气更能熏是骂人以不。迦葉言。其紫檀香气熏彼骂人。如本无异。佛言。迦葉当知。若有众生。专念如来若见如来。若闻佛名。是等众生。皆得资熏解脱法门。亦复如是。
