
如是我闻：一时，佛在迦毗罗卫国尼拘卢陀僧伽蓝。
尔时诸释，睹见世尊，光明神变，阐扬妙化，甚奇甚特，巍巍堂堂，无能及者；又复叹美憍陈如等，宿有何庆，如来出世，法鼓初振，最先得闻，甘露始降，而便蒙泽，永离垢秽，心体玄要，城营村邑，群党相随。异口同音，称赞无量。
时诸比丘，闻是语已，往至佛所，头面礼足，前白佛言：今此国界人民之类，咸共集聚，异口同音，赞咏世尊，若干德行，及与五人，宿有何庆，独先蒙度。佛告比丘：非独今日先度五人，我于久远，亦济此等，以身为船，救彼没溺，全其生命，各得安隐，得至彼岸。吾今成佛，先拔济之。时诸比丘，即白佛言：不审世尊，先昔之时，云何拔济，令各安隐，唯愿世尊，当为说之。佛告比丘：若乐闻者，当为汝说。皆曰唯然。
佛告比丘：过去久远，此阎浮提波罗奈国，时彼国王，名梵摩达。尔时国中，有大萨薄，名勒那阇耶，游出于外。到林树间，见有一人，涕泣悲切，以索系树，入头在中，欲自戮死。便前问之：汝何以尔，人身难得，命复危脆，衰变无数，恒恐自至。种种晓喻，教令舍索。人报之曰：我之薄福，贫穷理极，债负盈集，甚多难计，诸债主辈，竞见剥脱，日夜催切，忧心不释，天地虽宽，无容身处，今欲自没，避离此苦，仁虽谏及，存不如死。
尔时萨薄，即许之曰：卿但释索，所负多少，悉代汝偿。作是语已，彼人便休，欢喜踊跃，感戴无量。随从萨薄，俱至市中，宣令一切，云欲偿债。时诸债主，竞共云集，迎取所负。来者无限，空竭其财，财货已尽，犹不毕债。妻子穷冻，乞丐自活，宗亲国邑，悉共诃嫌：此是狂夫，自破家业。
当于是时，有众贾客，劝进萨薄，欲共入海。即答之曰：为萨薄法，当办船具，我今穷困，无所复有，何缘得从。众人报言：我等众人，凡有五百，开意出钱，用办船具。闻是语已，即便许可。众人投合，大获金宝。
尔时萨薄，以三千两金，千两办船，千两办粮，千两用俟船上所须，余故大有给活妻子。便于海边，施作大船，船有七重。严办已讫，推著水中，以七大索，系著岸边，鸣击大铃，宣令一切：谁欲入海得大妙宝奇珍异物用无尽者，今可云集，共诣宝所。复告之曰：其谁不爱父母妻子阎浮提乐及身命者，乃可往耳，所以然者，大海之中，艰险众多，回波暴风，大鱼恶鬼，如是种种，不可具陈。作是语已，即断一索，日日如是，至第七日，断索都尽，船即驰去。
便于道中，卒遇暴风，破碎船舫。众人唤救，无所归依，或有能得板樯浮囊以自度者，或有堕水溺死之者。中有五人，共白萨薄：依汝来此，今当没死，危险垂至，愿见救度。萨薄答曰：吾闻大海，不宿死尸，汝等今者，悉各捉我，我为汝故，当自杀身，以济尔厄，誓求作佛，后成佛时，当以无上正法之船，度汝生死大海之苦。作是语已，以刀自刎。命断之后，海神起风，吹至彼岸，得度大海，皆获安隐。
佛告比丘：欲知尔时勒那阇耶者，今我身是；时五人者，拘邻等是。我于先世，济彼人等生死之命，今得成佛，令其五人皆最初得无漏正法，远离长流结使大海。尔时诸比丘，皆共赞叹，如来大悲，深妙难量，咸勤克励，闻佛所说，欢喜奉行。
