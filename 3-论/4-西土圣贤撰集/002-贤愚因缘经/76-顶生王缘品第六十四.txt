


如是我闻：一时，佛在舍卫国祇树给孤独园，与大比丘众千二百五十人俱。
尔时，世尊见诸比丘，贪于饰好，著于名利，多畜盈长，积聚无厌。佛见此已，为诸比丘说贪利害：夫贪欲者，现损身命，终归三塗，受苦无量。所以然者？吾自忆念过去世时，由于贪故，而便堕落，受诸苦恼。
尔时，阿难长跪叉手，前白佛言：世尊，过去由于贪故，而便堕落，其事云何？世尊告曰：乃往过去，无量无边不可思议阿僧祇劫，此阎浮提，有一大王，名瞿萨离，典斯天下八万四千小国，有二万夫人婇女，一万大臣。时王顶上欻生一胞，其形如茧，净洁清彻，亦不疼痛，后转转大，乃至如瓠。便擘看之，得一童子，甚为端正，头发绀青，身紫金色。即召相师，占相吉凶。相师占已，便答王言：此儿有德，雄姿奇特，必为圣王，统临四域。因为立字，名文陀竭(此言顶生)。年已长大，英德遂著。王以一国，别封给之。大王后时，被病困笃，诸小王辈，皆来瞻省。不能自免，遂便薨背。
诸附庸王共诣顶生，而咸启曰：大王已崩，愿嗣国位。顶生答言：若吾有福应为王者，要令四天及尊帝释，来相迎授，尔乃登祚。立誓已竟，四天即下，各捉宝瓶，盛满香汤，以灌其顶；时天帝释，复持宝冠，来为著之，然后称扬。
诸王复劝，当诣大国王所治处。顶生复言：若我有福应为王者，国当就我，我不就国。立誓适竟，大国之中所有宫殿，园林浴池，悉来就王，金轮、象马、玉女、神珠、典藏、典兵，悉亦应集，王四天下，为转轮王。
循行国界，见诸人民，垦地耕种。王问臣吏：此诸群生，欲作何等？便答王言：有形之类，由食得存，是以种谷，欲以济命。王立誓言：若我有福应为王者，当有自然，百味饮食，充饱一切，使无饥渴。作愿已竟，寻有饮食。
王更出游，见诸人民，纺绩经织。王复问言：作此用为？诸人对曰：食已自然，无以严身，是故纺织用作服饰。王复立誓：若我有福应为王者，当有妙衣自然而出，赈给万民，使无穷乏。作愿已竟，应时诸树悉生种种异色妙服，一切人民，求得无尽。
王更出游，见诸群黎，修治乐器。王因问之：作此何为？诸人报言：衣食既充，乏于音乐，所以治此，欲用自娱。王复立誓：若我有福应为王者，众妙乐器，当自然至。作愿适竟，应时诸树，若干种种伎乐，悬在其枝，若有须者，取而鼓之，音声和畅，其有闻者，无不欢豫。
王德至重，万善臻集，天雨七宝，遍诸国界。王问诸臣：此谁之德？诸臣对曰：此是王德，亦因民福。王复立誓：若是民福，宝当普雨，若独我德齐雨宫内。作愿适竟，余处悉断，唯雨宫里，七日七夜。其顶生王，于阎浮提，五欲自娱，经八万四千岁。
时有夜叉，踊出殿前，高声唱言：东方有国，名弗婆提，其中丰乐，快善无比，大王可往游观彼界。王即允可，意欲巡行，金轮复转，蹑虚而进。群臣七宝，皆悉随从。既至彼土，诸小王等，尽来朝贺。王于彼国，五欲自恣，经八亿岁。
夜叉复唱：西方有国，名瞿耶尼，亦复快乐，王可至彼。王即允然，往游其土，食福受乐经十四亿岁。
夜叉复唱：北方有国，名郁单曰，其土安丰，人民炽盛，王可到彼。王即往诣，留止其中，上妙五欲，极情恣意，经十八亿岁。
夜叉复唱：有四天王处，其乐难量，王可游之。王与群臣及四种兵，乘虚而上，四天遥见，甚怀恐怖，即合兵众，出外拒之，竟不奈何，还归所止。顶生于中，随游受乐，经数十亿岁。
意中复念，欲升忉利，即与群众，蹈虚登上。时有五百仙人，住在须弥山腹，王之象马屎尿下落，污仙人身。诸仙相问：何缘有此？中有智者，告众人言：吾闻顶生王，欲上三十三天，必是象马失此不净。仙人忿恨，便结神咒，令顶生王及其人众，悉住不转。王复知之，即立誓愿：若我有福，斯诸仙人，悉皆当来承供所为。王德弘博，能有感致五百仙人，尽到王边，扶轮御马，共至天上。
未至之顷，遥睹天城，名曰快见，其色皦白，高显殊特，此快见城，有千二百门，诸天惶怖，悉闭诸门，著三重铁关。顶生兵众，直趣不疑，王即取贝吹之，张弓扣弹千二百门，一时皆开。帝释寻出，与共相见，因请入宫，与共分坐。天帝人王，貌类一种。其初见者，不能分别，唯以眼眴迟疾，知其异耳。王于天上，受五欲乐，尽三十六帝。
末后帝释，是大迦葉。时阿修罗王，兴军上天，与帝释斗。帝释不如，退军入城。顶生复出，吹贝扣弓，阿修罗王，即时崩坠。顶生自念：我力如是，无有等者，今与帝释，共坐何为，不如害之，独霸为快。恶心已生，寻即堕落，当本殿前，委顿欲死。诸人来问：若后世人，问顶生王云何命终，何以报之？王对之曰：若有此问，便可答之，顶生王者，由贪而死，统领四域，四十亿岁，七日雨宝，及在二天，而无厌足，故致坠落。
是故比丘，夫利养者，实为大患，当思远离，深求道真。
阿难白佛：此顶生王，宿植何福，而获如此无量大报？
佛告之曰：乃往过去，不可计劫，时世有佛，号曰弗沙，与其徒众，游化世间。时婆罗门子，适欲娶妇，手把大豆，当用散妇，是其曩世，俗家之礼。于道值佛，心意欢喜，即持此豆，奉散于佛，四粒入钵，一粒住顶，由此因缘，受无极福，四粒入钵，王四天下，一粒在顶，受乐二天。
尔时诸弟子，闻佛所说，有得初果、二果、三果及阿罗汉者，不可称数，受持佛语，欢喜奉行。
