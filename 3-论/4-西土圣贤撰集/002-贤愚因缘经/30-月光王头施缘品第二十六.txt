
如是我闻：一时，佛在毗舍离庵罗树园中。尔时，世尊告贤者阿难：其得四神足者，能住寿一劫，吾四神足极能善修，如来今者当寿几许？如是至三。于时阿难，为魔所迷，闻世尊教，默然不对。又告阿难：汝可起去，静处思惟。贤者阿难，从坐而起，往至林中。
阿难去后，时魔波旬，来至佛所，白佛言：世尊处世教化已久，度人周讫，蒙脱生死，数如恒沙，时年又老，可入涅槃。于时世尊，取地少土著于爪上，而告魔言：地土为多，爪上多耶？魔答佛言：地土极多，非爪上土。佛又告言：所度众生，如爪上土；余残未度，如大地土。又告魔言：却后三月，当般涅槃。于时波旬，闻说是已，欢喜而去。
尔时，阿难于林中坐，忽然眠睡，梦见大树普覆虚空，枝叶蓊蔚，花果茂盛，一切群萌，靡不蒙赖，其树功德种种奇妙，不可称数，旋风卒起，吹激其树，枝叶坏碎犹如微尘，灭于力士所住之地，一切群生，莫不悲悼。阿难惊觉，怖不自宁，又自思惟，所梦树者，殊妙难量，一切天下咸赖其恩，何缘遇风，碎坏如是，而今世尊，覆育一切犹如大树，将无世尊欲般涅槃。作是念已，甚用战惧，来至佛所，为佛作礼，而白佛言：我向所梦如斯之事，将无世尊欲般涅槃。佛告阿难：如汝所言，吾后三月，当般涅槃；我向问汝，若有得四神足者能住寿一劫，吾四神足，极能善修，如来今日能寿几何，如是满三而汝不对；汝去之后，魔来劝我当取涅槃，吾已许之。
阿难闻此，悲恸迷荒，闷恼惘塞，不能自持。其诸弟子，展转相语，各怀悲悼，来至佛所。尔时，世尊告于阿难及诸弟子：一切无常，谁得常存，我为汝等，应作已作，应说已说，汝等但当勤精修习，何为忧戚，无补无行。
时舍利弗，闻乎世尊当般涅槃，深怀叹感，因而说曰：如来涅槃，一何疾耶，世间眼灭，永失恃怙。又白佛言：我今不忍见于世尊而取灭度，今欲在前而入涅槃，唯愿世尊，当见听许。如是至三。世尊告曰：宜知是时，一切贤圣，皆常寂灭。时舍利弗，得佛可已，即整衣服长跪膝行，绕佛百匝，来至佛前，以若干偈，赞叹佛已，捉佛两足敬戴顶上，如是满三，合掌侍佛，因而言曰：我今最后，见于世尊。叉手敬肃，却行而去，将沙弥均提，诣罗阅祇，至本生地。
到已即敕沙弥均提：汝往入城，及至聚落，告国王大臣旧故知识诸檀越辈，来共取别。尔时均提，礼师足已，遍行宣告，我和尚舍利弗，今来在此，欲般涅槃，诸欲见者宜可时往。尔时阿阇世王，及国豪贤檀越四辈，闻均提语，皆怀惨悼异口同音，而说是言：尊者舍利弗，法之大将，众生之类之所亲仰，今般涅槃，一何疾哉。各自驰奔，来至其所，前为作礼，问讯讫竟，各共白言：承闻尊者，欲舍身命至于涅槃，我曹之类，失于恃怙。
时舍利弗，告众人言：一切无常，生者皆终，三界皆苦，谁得安者？汝等宿庆，生值佛世，经法难闻，人身难得，念勤福业，求度生死，如是种种，若干方便，广为诸人，随病投药。尔时众会，闻其所说，有得初果乃至三果，或有出家成阿罗汉者，复有誓心求佛道者，闻说法已，作礼而去。
时舍利弗，于其后夜，正身正意，系心在前，入于初禅，从初禅起入第二禅，从第二禅起、入第三禅，从第三禅起、入第四禅，从第四禅起、入空处定，从空处起、入于识处，从识处起、入不用处，从不用处起、入非有想非无想处，从非有想非无想处起、入灭尽定，从灭尽定起、而般涅槃。
时天帝释，知舍利弗已取灭度，与多天众百千眷属，各赍花香供养之具，来至其所侧塞虚空，咸各悲叫，泪如盛雨，普散诸花，积至于膝，复各言曰：尊者智慧，深于巨海，捷辩应机，音若涌泉，戒定慧具，法大将军，当逐如来广转法轮，其取涅槃，何其速哉。城聚内外，闻舍利弗已取灭度，悉赍酥油华香供具，驰走悉集，悲痛恋惜不能自胜，各持华香，而用供养。时天帝释，敕毗首羯摩，合集众宝，庄校高车，安舍利弗，在高车上。诸天龙鬼，国王臣民，侍送号啕，至平博地。时天帝释，敕诸夜叉，往大海边，取牛头栴檀，夜叉受教，寻取来还，积为大[卄/積]，安身在上，酥油以灌，放火耶旬，作礼供养，各自还去。
火灭之后，沙弥均提，收师舍利，盛著钵中，摄其三衣，担至佛所，为佛作礼，长跪白佛：我和尚舍利弗，已般涅槃，此是舍利，此是衣钵。时贤者阿难，闻说是语，悲悼愦闷，益增感切，而白佛言：今此尊者，法大将军，已取涅槃，我何凭怙。佛告之曰：此舍利弗，虽复灭度，其戒定慧解脱，解脱知见，如是法身，亦不灭也；又舍利弗，不但今日，不忍见我取般涅槃，而先灭度，过去世时，亦不堪忍见于我死，而先我前死。贤者阿难，合掌白佛：不审世尊，往昔先前取死，其事云何，愿为解说。
佛告阿难：过去久远，无量无数不可思议阿僧祇劫，此阎浮提，有一国王，名旃陀婆罗脾(此言月光)，统阎浮提八万四千国，六万山川，八十亿聚落。王有二万夫人婇女，其第一夫人，名须摩檀(此言华施)；一万大臣，其第一者，名摩旃陀(此言大月)；王有五百太子，其最大太子，名曰尸罗跋陀(此言戒贤)。王所住城，名跋陀耆婆(此言贤寿)，其城纵广，四百由旬，金银琉璃玻瓈所成，四边凡有百二十门，街陌里巷，齐整相当。又其国中，有四行树，亦金银琉璃玻瓈所成，或金枝银叶，或银枝金叶，或琉璃枝玻瓈叶，或玻瓈枝琉璃叶。有诸宝池，亦金银琉璃玻瓈所成，其池底沙，亦是四宝。其王内宫，周四十里，纯以金银琉璃玻瓈。国中丰润，人民快乐，珍奇异妙，不可称数。
尔时其王，坐于正殿，忽生此念：夫人处世，尊荣豪贵，天下敬瞻，发言无违，珍妙五欲，应意而至，斯之果报，皆由积德修福所致，譬如农夫由春广种秋夏丰收，春时复到，若不勤种，秋夏何望，吾今如是由先修福，今获妙果，今复不种后亦无望。作是念已，告诸群臣，今我欲出珍妙宝藏置诸城门，及著市中，设大檀施，随其众生一切所须，尽给与之。并复告下八万四千诸小国土，悉令开藏给施一切。众臣曰善，敬如王教。即竖金幢，击于金鼓，广布宣令，誊王慈诏，远近内外，咸令闻知。于时国内，沙门婆罗门，贫穷孤老，有乏短者，强弱相扶，云趋雨集，须衣与衣，须食与食，金银珍宝随病医药，一切所须，称意与之。阎浮提内，一切臣民，蒙王恩泽，快乐无极，歌颂赞叹，盈于衢路，善名遐宣，流布四方，无不钦仰，慕王恩化。
于时边表，有一小国，其王名曰毗摩斯那，闻月光王美称高大，心怀嫉妒，寝不安席，即自思惟，月光不除，我名不出，当设方便请诸道士，慕求诸人，用办斯事。思惟是已，即敕请唤国内梵志，供设肴膳百味饮食，恭敬奉事，不失其意。经三月已，告诸梵志：我今有忧，缠绵我心，夙夜反侧，何方能释，汝曹道士，是我所奉，当思方便佐我除灭。诸婆罗门，共白王言：王有何忧，当见示语。王即言曰：彼月光王，名德远著，四远承风，我独卑陋，无此美称情志所愿，欲得除之，作何方便，能办此事。诸婆罗门，闻说是语，各自言曰：彼月光王，慈恩惠泽，润及一切，悲济穷厄，如民父母，我等何心，从此恶谋，宁自杀身，不能为此。即各罢散，不顾供养。
时毗摩斯那，益增愁愦，即出广募周遍宣令：谁能为我，得月光王头，共分国半治，以女妻之。尔时山胁，有婆罗门，名曰劳度差，闻王宣令来应王募。王甚欢喜，重语之言：苟能成办，不违信誓，若能去者，当以何日？婆罗门曰：办我行道粮食所须，却后七日便当发引。婆罗门作咒自护，七日已满，便来辞王。王供给所须，进路而去。
时月光王国豫有种种变怪兴现，地处处裂、曳电星落、阴雾昼昏、雷雹霹雳，诸飞鸟辈、于虚空中、悲鸣感切、自拔羽翼，虎豹豺狼、禽兽之属、自投自掷、跳踉鸣叫，八万四千诸小国王，皆梦大王金幢卒折、金鼓卒裂，大月大臣，梦鬼夺王金冠，各怀忧愁，不能自宁。
时城门神，知婆罗门欲乞王头亦用愦愦，遮不听入。时婆罗门，绕城数匝不能得前。首陀会天知月光王，以此头施，于檀得满，便于梦中，而语王言：汝誓布施，不逆众心，乞者在门，无由得前，欲为施主事所不然。王觉愕然，即敕大月大臣：汝往诣门，敕勿遮入。大月大臣，往到城门，时城门神，即自现形白大月言：有婆罗门，从他国来，怀挟恶心，欲乞王头，是以不听。大臣答曰：若有此事，是为大灾，然王有教，理不得违，当奈之何。时城门神，便休不遮。
大月大臣，即自思惟，若此婆罗门，必乞王头，当作七宝头，各五百枚，用贸易之，即敕令作。时婆罗门，往至殿前，高声唱言：我在遐方，闻王功德，一切布施，不逆人意，故涉远来，欲有所得。王闻欢喜，迎为作礼问讯：行道不疲极耶，随汝所愿，国城妻子，珍宝车乘，辇舆象马，七宝奴婢仆使，所有欲得皆当与之。婆罗门言：一切外物，虽用布施，福德之报，未为弘广，内身布施，其福乃妙，我故远来，欲得王头，若不辜逆，当见施与。王闻是语，踊跃无量。婆罗门言：若施我头，何时当与？王言：却后七日，当与汝头。尔时大月大臣，担七宝头，来用晓谢，腹拍其前，语婆罗门言：此王头者，骨肉血合，不净之物，何用索此，今持尔所七宝之头，以用贸易，汝可取之，转易足得终身之富。婆罗门言：我不用此，欲得王头，合我所志。时大月大臣，种种谏晓，永不回转，即时愤感，心裂七分，死于王前。
于时其王，敕语臣下，乘八千里象，遍告诸国言：月光王却后七日，当持其头施婆罗门，若欲来者，速时驰诣。尔时八万四千诸王，络绎而至，咸见大王，腹拍王前：阎浮提人，赖王恩泽，各得丰乐，欢娱无患，云何一旦为一人故，永舍众庶，更不矜怜，唯愿垂愍，莫以头施。一万大臣，皆身投地，腹拍王前：唯见哀愍矜恤我等，莫以头施永见弃捐。二万夫人，亦身投地，仰白王言：莫见忘舍，唯垂荫覆，若以头施，我等何怙。五百太子，啼哭王前：我等孤幼，当何所归，愿见愍念，莫以头施，长养我等，得及人伦。
于是大王，告诸臣民、夫人太子：计我从本，受身以来，涉历生死，由来长久；若在地狱，一日之中，生而辄死，弃身无数，经历灰河、铁床、沸屎、火车、炭坑、及余地狱，如是等身，烧刺煮炙，弃而复弃，永无福报；若在畜生，更相食啖，或人所杀，身供众口，破坏消烂，亦复无数，空弃此身，亦无福报；或堕饿鬼，火从身出，或有飞轮，来截其头，断而复生，如是无数，如是杀身，亦无福报；若生人间，诤于财色，瞋目怒盛，共相杀害，或兴军对阵，更相斫截，如是杀身，亦复无数，为贪恚痴，恒杀多身，未曾为福而舍此命；今我此身，种种不净，会当捐舍，不能得久，舍此危脆秽恶之头，用贸大利，何得不与？我持此头，施婆罗门，持是功德，誓求佛道，若成佛道、功德具足，当以方便度汝等苦。今我施心，垂欲成满，慎莫遮我无上道意。
一切诸王臣民夫人太子，闻王语已，默然无言。尔时，大王语婆罗门：欲取头者，今正是时。婆罗门言：今王臣民大众围绕，我独一身，力势单弱，不堪此中而斫王头，欲与我者，当至后园。尔时，大王告诸小王太子臣民：汝等若苟爱敬我者，慎勿伤害此婆罗门。作此语已，共婆罗门入于后园。
时婆罗门，又语王言：汝身盛壮力士之力，若遭斫痛，傥复还悔，取汝头发，坚系在树，尔乃然后，能斫取耳。时王用语，求一壮树，枝叶郁茂，坚固欲系，向树长跪，以发系树，语婆罗门：汝斫我头，堕我手中，然后于我手中取去，今我以头施汝，持是功德，不求魔梵及天帝释转轮圣王三界之乐，用求无上正真之道，誓济群生，至涅槃乐。
时婆罗门，举手欲斫。树神见此，甚大懊恼：如此之人，云何欲杀。即以手搏婆罗门耳，其项反向，手脚缭戾，失刀在地，不能动摇。尔时，大王仰语树神：我过去已来，于此树下，曾以九百九十九头，以用布施，今施此头，便当满千，舍此头已，檀便满具，汝莫遮我无上道心。尔时树神，闻王是语，还使婆罗门平复如故。时婆罗门，便从地起，还更取刀，便斫王头，头堕手中。
尔时天地，六反震动，诸天宫殿，摇动不安，各怀恐怖，怪其所以，寻见菩萨，为一切故，舍头布施，皆悉来下，感其奇特，悲泪如雨，因共赞言：月光大王，以头布施，于檀波罗蜜，今已得满。是时音声，普遍天下。
彼毗摩羡王，闻此语已，喜踊惊愕，心擗裂死。时婆罗门，担王头去。诸王臣民夫人太子，已见王头自投于地，同声悲叫，绝而复苏，或有感结吐血死者，或有愕住无所识者，或自剪拔其头发者，或复爴裂其衣裳者，或有两手爴坏面者，啼哭纵横，宛转于地。时婆罗门，嫌王头臭，即便掷地，脚踏而去。或复有人，语婆罗门：汝之酷毒，剧甚乃尔，既不中用，何乃索之。于时婆罗门，进道而去，人见便责，无给食者，饥饿委悴，困切极理，道中有人，因问消息，知毗摩羡王，已复命终，失于所望，懊恼愦愦，心裂七分，吐血而死。毗摩羡王及劳度差，命终皆堕阿鼻泥犁。其余臣民，思念王恩，感结死者，皆得生天。
如是阿难，欲知尔时月光王者，今我身是；毗摩羡王，今波旬是；时劳度差婆罗门者，今调达是；时树神者，今目连是；时大月大臣者，今舍利弗是。当于尔时，不忍见我死，而先我前死，乃至今日，不忍见我入于涅槃，而先灭度。
佛说是已，贤者阿难，及诸弟子，闻佛所说，悲喜交怀，异口同音，咸共嗟叹，如来功德奇特之行，咸皆专修，有得四果者，有发无上正真道意者，皆大欢喜，敬戴奉行
