
如是我闻：一时，佛在舍卫国祇树给孤独园。尔时，世尊乞食时到，著衣持钵，独将阿难，入城乞食。
时有一老母，唯有二男，偷盗无度。财主捕得，便将诣王。平事案律，其罪应死，即付旃陀罗，将至杀处。遥见世尊，母子三人，俱共向佛，叩头求哀：“唯愿天尊，垂济苦厄，救我子命!”诚心款笃，甚可怜愍。如来慈矜，即遣阿难，诣王请命。王闻佛教，即便放之。
得脱此厄，感戴佛恩，欣踊无量，寻诣佛所，头面礼足，合掌白言：“蒙佛慈恩，得济余命。唯愿天尊，慈愍我等，听在道次.”佛即可之，告曰：“善来比丘!”须发自堕，身所著衣，变成袈裟。敬心内发，志信益固，佛为说法，诸垢永尽，得阿罗汉道。其母闻法，得阿那含。
尔时，阿难目见此事，叹未曾有，赞说如来若干德行，又复谘嗟：“母子三人，宿有何庆，值遇世尊，得免重罪，获涅槃安？一身之中，特蒙利益，何其快哉!”佛告阿难：“此三人者，非但今日蒙我得活，乃往过去，亦蒙我恩，而得济活.”阿难白佛：“不审世尊，过去世中，济活三人，其事云何?”
佛告阿难：“乃往久远阿僧祇劫，此阎浮提，有大国王，名曰摩诃罗檀那（此言大宝），典领小国，凡有五千。王有三子，其第一者，名摩诃富那宁；次名摩诃提婆（此言大天）；次名摩诃萨埵。此小子者，少小行慈，矜愍一切，犹如赤子。
“尔时，大王与诸群臣、夫人、太子，出外游观。时王疲懈，小住休息。其王三子，共游林间，见有一虎，适乳二子，饥饿逼切，欲还食之。其王小子，语二兄曰：‘今此虎者，酸苦极理，羸瘦垂死，加复初乳，我观其志，欲自啖子。’二兄答言：‘信如汝所云。’弟复问兄：‘此虎今者，当复何食？’二兄报曰：‘若得新杀热血肉者，乃可其意。’又复问曰：‘今颇有人，能办斯事，救此生命，令得存不？’二兄答言：‘是为难事。’
“时王小子，内自思惟：‘我于久远生死之中，捐身无数，唐舍躯命，或为贪欲，或为瞋恚，或为愚痴，未曾为法。今遭福田，此身何在？’设计已定，复共前行。前行未远，白二兄言：‘兄等且去，我有私缘，比尔随后。’作是语已，疾从本径，至于虎所，投身虎前。饿虎口噤，不能得食。尔时，太子自取利木，刺身出血，虎得舐之，其口乃开，即啖身肉。
“二兄待之经久不还，寻迹推觅，忆其先心，必能至彼，餧于饿虎。追到岸边，见摩诃萨埵死在虎前，虎已食之，血肉涂漫。自扑堕地，气绝而死，经于久时，乃还苏活，啼哭宛转，迷愦闷绝，而复还苏。
“夫人睡眠，梦有三鸽，共戏林野，鹰卒捉得其小者食。觉已惊怖，向王说之：‘我闻谚言，鸽子，孙者也。今亡小鸽，我所爱儿，必有不祥。’即时遣人，四出求觅。未久之间，二儿已到，父母问言：‘我所爱子，今为所在？’二儿哽噎，隔塞断绝，不能出声，经于久时，乃复出言：‘虎已食之。’父母闻此，躃地闷绝而无所觉，良久乃苏。即与二儿、夫人、婇女，驰奔至彼死尸之处。尔时，饿虎食肉已尽，唯有骸骨，狼藉在地。母扶其头，父捉其手，哀号闷绝，绝而复苏，如是经久。
“时摩诃萨埵，命终之后，生兜率天，即自生念：‘我因何行，来受此报？’天眼彻视，遍观五趣，见前死尸，故在山间，父母悲悼，缠绵痛毒，怜其愚惑：‘啼泣过甚，或能于此丧失身命，我今当往谏喻彼意。’即从天下，住于空中，种种言辞，解谏父母。父母仰问：‘汝是何神，愿见告示。’天寻报曰：‘我是王子摩诃萨埵。我由舍身济虎饥乏，生兜率天。大王当知，有法归无，生必有终，恶堕地狱，为善生天，生死常塗，今者何独没于忧愁烦恼之海，不自觉悟勤修众善？’父母报言：‘汝行大慈，矜及一切，舍我取终。吾心念汝，荒塞寸绝。我苦难计，汝修大慈，那得如是。’于时天人，复以种种妙善偈句，报谢父母。父母于是小得惺悟，作七宝函盛骨著中，葬埋毕讫，于上起塔，天即化去。王及大众，还自归宫.”
佛告阿难：“尔时大王摩诃罗檀那者，岂异人乎？今我父阅头檀是。时王夫人，我母摩诃摩耶是。尔时摩诃富那宁者，今弥勒是。第二太子摩诃提婆，今婆修密多罗是。尔时太子摩诃萨埵，岂异人乎？我身是也。尔时虎母，今此老母是。尔时二子，今二人是。我于久远，济其急厄危顿之命，令得安全。吾今成佛，亦济彼厄，令其永离生死大苦.”
尔时，阿难一切众会，闻佛所说，欢喜奉行。
