
如是我闻：一时，佛在舍卫国祇树给孤独园。
尔时，此国有五百贾客，入海采宝，自共议言：“当求明人用作导师.”便请一五戒优婆塞，共入大海。
既到海中，海神变身，作一夜叉，形体丑恶，其色青黑，口出长牙，头上火燃，来牵其船，问贾客曰：“世间可畏，有过我者无?”贤者对曰：“更有可畏剧汝数倍.”海神复问：“何者是耶?”答曰：“世有愚人，作诸不善，杀生、盗窃、淫泆无度，妄言、两舌、恶口、绮语、贪欲、瞋恚，没在邪见，死入地狱，受苦万端。狱卒阿傍，取诸罪人，种种治之，或以刀斫，或以车裂，分坏其身，作数千段。或复臼捣，或复磨之，刀山剑树，火车镬汤，寒冰沸屎，一切备受。荷如此苦，经数千万岁，此之可畏，剧汝甚多!”海神放之，隐形而去。
船进数里，海神复更化作一人，形体痟瘦，筋骨相连，复来牵船，问诸人曰：“世间羸瘦，有剧我者无?”贤者答言：“有羸瘦甚剧于汝.”海神复问：“谁复剧耶?”贤者答曰：“有愚痴人，心性弊恶，悭贪嫉妒，不知布施。死堕饿鬼，身大如山，咽如针鼻，头发长乱，形体黑瘦，数千万岁，不识水谷。如是之形，复剧于汝.”海神放船，没而不现。
船行数里，海神复更化作一人，极为端正，复来牵船，问诸商贾：“人之美妙，有与我等者无?”贤者答曰：“乃有胜汝百千万倍.”海神复问：“谁为胜者?”贤者答曰：“世有智人，奉行诸善，身口意业，恒令清净，信敬三宝，随时供养。其人命终，生于天上，形貌皎洁，端正无双，殊胜于汝数千万倍。以汝方之，如瞎猕猴比彼妙女.”海神取水一掬，而问之曰：“掬中水多，海水多耶?”贤者答曰：“掬中水多，非海水多也.”海神重问：“汝今所说，为至诚不?”贤者答曰：“此言真谛，不虚妄也！何以明之？海水虽多，必有枯竭。劫欲尽时，两日并出，泉源池流，悉皆旱涸。三日出时，诸小河水，悉皆枯干。四日出时，诸大江海，悉皆消竭。五日出时，大海稍减。六日出时，三分减二。七日出时，海水都尽，须弥崩坏，下至金刚地际，皆悉焦燃。若复有人，能以信心，以一掬水，供养于佛，或用施僧，或奉父母，或丐贫穷，给与禽兽，此之功德，历劫不尽。以此言之，知海为少，掬水为多.”海神欢喜，即以珍宝，用赠贤者，兼寄妙宝施佛及僧。
时诸贾客，即与贤者，采宝已足，还归本国。是时贤者，五百贾客，咸诣佛所，稽首佛足，作礼毕已，各持宝物并海神所寄，奉佛及僧。悉皆长跪，叉手白佛：“愿为弟子，禀受清化.”佛寻可之：“善来比丘!”须发自落，法衣在身。
佛为说法，应适其情，即时开悟，诸欲都净，得阿罗汉。时诸会者，闻佛所说，皆大欢喜，顶戴奉行。
