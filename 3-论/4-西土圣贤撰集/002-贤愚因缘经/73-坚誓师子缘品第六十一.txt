
如是我闻：一时，佛在王舍城耆阇崛山中。尔时提婆达多，恒怀恶心，向于世尊，欲害如来，自称为佛，教阿阇世，害父为王，新佛新王，治理天下，不亦快乎。王子信用，便杀其父，自立为王。是时世人，咸怀恶心，于诸比丘，恶不欲见。时诸比丘，入城乞食，人民忿恚，咸不与语，空钵而出，还到山中，白世尊言：提婆达多，作不善事，使诸四辈，各兴恶心，向于沙门。
尔时世尊告阿难言：若有众生，起于恶心，向诸沙门，著染衣人，当知是人，则便恶心，向于过去诸佛、辟支佛、阿罗汉，向于未来诸佛、辟支佛、阿罗汉，现在诸佛、辟支佛、阿罗汉，以发恶心向于三世诸贤圣故，便获无量罪业果报。所以者何？染色之服，皆是三世贤圣标式。其有众生，剃除须发，著染衣者，当知是人，不久当得解脱一切诸苦，获无漏智，为诸众生，作大救护。若有众生，能发信心，向于出家著染衣人，获福难量。
佛告阿难：我由往昔，于诸出家著染衣人，深生信心，敬戴之故，致得成佛。阿难白佛言：世尊，往昔深心，敬染衣人，其事云何，愿乐欲闻。佛告阿难：善听当说！唯然世尊，愿乐欲闻。
佛告阿难：古昔无量阿僧祇劫，此阎浮提，有大国王，名曰提毗，总领八万四千诸小国王。世无佛法，有辟支佛，在于山间林中，坐禅行道飞腾变化，福度众生。时诸野兽，咸来亲附。有一师子，名号[跳-兆+茶]迦罗毗(此言坚誓)，躯体金色，光相明显焕然明烈，食果啖草，不害群生。是时猎师，剃头著袈裟，内佩弓箭，行于泽中，见有师子，甚怀欢喜，而心念言：我今大利，得见此兽，可杀取皮，以用上王，足得脱贫。是时师子，适值睡眠。猎师便以毒箭射之。师子惊觉，即欲驰害，见著袈裟，便自念言：如此之人，在世不久，必得解脱，离诸苦厄，所以者何，此染衣者，过去未来现在三世圣人标相，我若害之，则为恶心趣向三世诸贤圣人。如是思惟，害意还息。箭毒病两行，命在不久，便说偈言：

耶罗罗　　婆奢沙　　娑呵

说此语时，天地大动，无云而雨，诸天骇惕，即以天眼，下观世间，见于猎师杀菩萨师子，于虚空中，雨诸天花，供养其尸。是时猎师，剥师子皮，持至于家，以奉国王提毗，求索赏募。时王念言：经书有云，若有畜兽身金色相，必是菩萨大士之人，我今云何资赏此人，若与赏者，便为共此杀害无异。是时猎师，素穷求哀。国王矜愍，与少财物，问猎师言：师子死时，有何瑞应？答言：口说八字，天地普动，无云而雨，天降诸花。尔时国王，闻是语已，悲喜交集，信心益猛，即召诸臣耆旧智人，令解是义。时诸人众，都不能解。
空林泽中，有一仙人，字奢摩，字义俱闲，仙人聪明，哲达贯练，使还白王。王即请来，仙人于时，具为大王解说其义：耶罗罗，其义唯剃头著染衣，当于生死疾得解脱；婆奢沙，云剃头著染衣者，皆是贤圣之相，近于涅槃；娑呵，云剃头著染衣者，当为一切诸天世人所见敬仰。
于时仙人，解是语已。提毗欢喜，即召八万四千小王，悉集一处，作七宝高车，张师子皮，表示一切，悉共敬戴，烧香散花，而以供养，极尽忠心。后复打金作棺，盛师子皮，以用起塔。尔时人民，缘是善心，寿终之后，皆得生天。
佛告阿难及四部众：尔时师子，由发善心向染衣人，十亿万劫，作转轮圣王，给足众生，广植福业，致得成佛。尔时号[跳-兆+茶]迦毗罗者，岂异人乎，今我身是也；时国王提毗，缘供养师子皮故，十万亿劫，天上人中，尊贵第一，修诸善本，今弥勒菩萨是；时仙人者，今舍利弗是；时猎师者，今提婆达多是。
尔时四众，从佛闻说过去因缘，心怀欢喜，深自惋悼悲叹而言：我等愚痴，不识明哲，生起恶心，唯愿如来，怜愍愚痴，听悔前罪。世尊弘慈，因为说法四谛微妙，随其宿缘，皆获诸果，有得须陀洹、斯陀含、阿那含、阿罗汉果者，有发无上正真道意者。是时阿难四部之众，闻佛所说，欢喜奉行。
