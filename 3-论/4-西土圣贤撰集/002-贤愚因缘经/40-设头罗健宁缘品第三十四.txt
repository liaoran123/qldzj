
如是我闻：一时，佛在罗阅祇竹园中。尔时贤者阿难，从座而起，整衣服长跪叉手，前白佛言：阿若憍陈如，伴党五人，宿有何庆，依何因缘，如来出世，法鼓初震独先得闻，甘露法味特先得尝，唯愿垂哀，具为解说。于时世尊，告阿难言：此五人者，先世之时，先食我肉，致得安隐，是故今日，先得法食，用致解脱。尔时，阿难重白佛言：先世食肉，有何因缘，愿具开示。
佛告之曰：过去久远，无量无数阿僧祇劫，此阎浮提，有大国王，名曰设头罗健宁，领阎浮提，八万四千国，六万山川，八十亿聚落，二万夫人婇女。王有慈悲，怜念一切，人民之类，靡不蒙赖。尔时国中，有火星现。相师寻见，而白王言：若火星现，当旱不雨，经十二年，今有此变，当如之何？
王闻是语，甚大忧愁，若有此灾，何得民物，民命不济，无复国土。即合群臣，而共议之。众臣咸曰：当下诸国计现民口，复令算数仓篅现谷，知定斛斗，十二年中人得几许。王从其议，即时宣令，急敕算之，都计算竟，一切人民，日得一升，犹尚不足，从是已后，人民饥饿，死亡者众。
王自念曰：当设何计，济活人民？因与夫人婇女，出游园观，到各休息。王伺众眠寐，即从座起，向四方礼，因立誓言：今此国人，饥羸无食，我舍此身，愿为大鱼，以我身肉，充济一切。即上树端，自投于地，即时命终，于大河中，为化生鱼，其身长大，五百由旬。
尔时国中，有木工五人，各赍斤斧，往至河边，规斫材木。彼鱼见已，即作人语而告之曰：汝等若饥，欲须食者，来取我肉，若复食饱，可赍持去，汝今先食我肉，而得充饱，后成佛时，当以法食济脱汝等，汝可并告国人大小，有须食者，悉各来取。五人欢喜，寻各斫取，食饱赍归，因以其事具语国人。于是人民，展转相语，遍阎浮提，悉皆来集，啖食其肉。一胁肉尽，即自转身，复取一胁，比复食尽，故处还生，复转身与之，如是翻覆，恒以身肉，给济一切。经十二年，其诸众生，食其肉者，皆生慈心，命终之后，得生天上。
阿难，欲知尔时设头罗健宁王者，则我身是；时五人木工，先食我肉者，今憍陈如等五比丘是；其诸人民后食肉者，今八万诸天，及诸弟子，得度者是。我于尔时，先以身肉，充彼五人，令得济活，是故今日最初说法，度彼五人，以我法身少分之肉，除彼三毒饥乏之苦。贤者阿难及诸会者，闻佛所说，且悲且喜，顶戴奉行。
