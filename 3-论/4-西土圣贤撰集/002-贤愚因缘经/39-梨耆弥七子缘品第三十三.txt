
如是我闻：一时，佛在舍卫国祇树给孤独园。尔时波斯匿王，有一大臣，名梨耆弥，家居大富，生七男儿，为其娶妻，已至于六，残第七子，当为求妇，自思惟言：吾年衰迈，唯余一儿，为之纳妇，要令殊胜。时此长者，有一亲厚婆罗门，来共相见，因议语曰：今我欲为小儿求婚，未能知处，卿自昔来，游行诸国，今欲烦君，为我推觅，若见有女端正贤智，性命相宜，适我子意，乃当求之。
时婆罗门，即便然可，遍行看觅，到特叉尸利国，见有五百童女，群行游戏，采取好花，用作拂饰。此婆罗门，随逐观之。转复前行，当渡少水，诸女子辈，皆脱革屣，中有一女，独而不脱，并屣入水。转复前行，续更有河，众女褰衣，尔乃入水，唯此一女，独并衣入。前行林间，诸女各各上树采花，时此一女，自不上树，从他索之，得花甚多。
时婆罗门，问此女言：我有少疑，欲得相问。其女答曰：有疑便问。婆罗门言：向者诸女，当入水时，尽脱革屣，汝独不脱，有何意故？时女答言：汝痴何甚，所以作屣，正用护脚；陆地之事，眼有所见，荆棘瓦石，可得避之；水底隐匿，眼所不睹，傥有棘刺及诸毒虫，伤害人脚，是以不脱。
时婆罗门，复更问言：以何事故，并衣入水？时女答言：女人之身，相有好恶，褰衣入水，为人所见，相好则可，不好嗤笑，以是事故，而不褰之。
时婆罗门，复更问言：以何缘故，独不上树？女便答言：若当上树，树枝傥折，危害人身，以是事故，而不上耳。
此女即是波斯匿王弟昙摩诃羡女也，羡昔因罪逃奔彼国，便于彼土，安家纳娶，而生斯女，字毗舍离。时婆罗门，闻女所说，知必贤能，而问女言：汝父母在不？女答曰：在。遂逐到门，求共相见。女入白父：外有婆罗门，欲见大人。时昙摩诃羡便出见之，问讯已竟，而语之言：向者女子，是君女不？答言：是也。为有主未？答言：未也。婆罗门言：舍卫国中，有一大臣，字梨耆弥，君识之不？答言：旧识。婆罗门言：是梨耆弥，最下小儿端正聪明，欲求君女共为婚姻，可得尔不？昙摩诃羡言：彼是豪姓，本与匹偶，苟其欲得，情在无违。已蒙许可，便共克日。
尔时有伴，往舍卫国。时婆罗门，即作书疏与梨耆弥，陈说事状。长者闻已，办具聘物车马骑乘，往特叉尸利国，渐近欲到，先遣使往。时昙摩诃羡善加敬待，即设宾会，以女妻之，诸事毕竟，当还舍卫。时此女母，于众人前，嘱其女言：自今已后，常著好衣，恒食美饭，日日照镜，莫令断绝。女即长跪，奉受教敕。梨耆弥闻，阴用为恨：人生一世，苦乐无定，好衣美食，如何得常，恒照明镜，斯亦非理。虽有此念，难不问之。客主相辞，于是别去。
大小徒侣，进引归国。于道中间，有一客舍，四面垂轩，极为清凉，其先到者在下休息。儿妇后至，启白公言：此不可住，速出向外。公不违之，出向露处。左右数人，不肯出去。时有象马，身体瘙痒以身揩柱，屋即崩坏，镇杀下人。时梨耆弥，作是念言：我今脱死，由是儿妇。敬遇之心，倍益隆厚。
即便驾乘，进路而归。到一大涧，草茂水美，众人息驾，侧涧而住。儿妇后到，便语之言：住此不快，速出岸上。即用其言，远涧休息。须臾之顷，便有云起，震雷降雨，滂沛而下，溢涧流来。时梨耆弥，复重念曰：吾等今日，再脱于死，由此儿妇，得全身命。
复敕严驾，涉道进前。既达本国，中表亲里，悉来庆问。长者欣悦，即设供具，共相娱乐，终竟一日。宾客既罢，是时长者，召诸儿妇，而告之曰：吾今年高，厌众事务，家居器物，欲有付托，卿等诸人，谁能为我知藏执钥。六大儿妇，尽辞不堪。其第七者，自言能任。于时长者，以诸藏钥，悉以付之。既已受命，勤谨不懈，朝朝早起，洒扫堂舍，炊蒸已竟，先饭公姑及诸男女，后饭奴婢僮仆，使人各各分处赴趣作业，然后自食，以是为常。
公见忠恪不与凡同，怪前母嘱而不用之，便问之曰：汝前来时，被母教敕，好衣美食，日照明镜，其事云何，卿可说之。儿妇长跪，具答事状：我母所约，著好衣者，体上大衣，教使爱护，恒令净洁，时间客会，可得鲜妙；所敕美食，非谓甘肥，教使晚饭，饥虚得食，粗细尽美；其明镜者，非铜铁镜，教令早起勤洒扫内外，端整床席，务令净洁。我母所嘱，其事如是。
时妐闻之，知有妙才，情存待遇，甚倍于前，家中众物，悉以委之，欢喜泰然，无复忧虑。时有群雁，飞入海渚食啖粳米，食之既饱，衔穟翔来，当王宫上，失堕殿前。诸人见之，取用奉王。王见奇好，必中作药，敕使留种，莫得弃散，赋与诸臣，各令植之。时梨耆弥亦得少许，持至于家，教令种之。儿妇奉取，驱率奴仆，调和畦田，于中下种，生长滋茂，大获子实。诸人种者，消息失度，悉皆不生。
时王夫人，欻得笃疾，召问诸医治病所由。中有医言，当须海渚粳米作食，食之尔乃可瘥。王自忆念，昔得其种，付人垦植，今当推校，为有为无。即召诸臣，而问之言：前敕种稻，为成熟不，今日急须，用治困病。诸臣各各自说本末，或云不生，或云鼠啖。时梨耆弥，归家问曰：前种稻米，为获实不，欲得与王治夫人病。儿妇答言：家内丰多，若用作药，足周一国，不但济一人也。时梨耆弥，即送与王，寻用作食，以与夫人。夫人食已，病得除愈。王甚欢喜，大与赏赐。
时特叉尸利、舍卫二国，共相嫌隙，常不和顺。时特叉尸利王，欲试舍卫有贤智不，遣一使者至舍卫国送牸马二匹，而是母子形状毛色，一类无异，能别识者实为大善。王及群臣，不能分别。时梨耆弥，从宫归家。儿妇问言：有何消息？公即答言，如向所见。儿妇白言：此事易知，何足为忧，但取好草，并头而与，其是母者，推草与之，其是子者，抴搏食之。时梨耆弥寻往白王。王如其语，以草试之，果如其策，母子区别。即语使者：斯是马母，彼是其驹。时使答言：审如来语，无有差错。王大欢喜，倍加爵赏。
时彼来使，还归本国，具白诸理。时特叉尸利王，便更遣使，送于二蛇，粗细长短相似如一，能别雄雌者，斯亦大善。波斯匿王，及诸群臣，无能识者。时梨耆弥，归问儿妇：此复云何？儿妇答言：以一端细氎，敷置于地，取此二蛇，用著氎上，若是雌者，静然不动，其是雄者，搔扰不宁，何以知之，女之为性爱著细滑，得软生染，不欲动摇，男子性刚，转侧不安，以此推之，可足知矣。长者闻已，即往白王。王从其计，寻时试之，果如所言，了了识别。告彼使曰，是雄是雌。使寻报曰：审尔不虚。王甚庆悦，大赐财宝。
时彼国王，复送一木，长满一丈，根杪正等，无有节拇刀斧之迹。而语之曰：若能识别此木上下，亦大快善，甚不可量。王及诸臣，无能识者。时梨耆弥，复问儿妇。儿妇答曰：此事易耳，但取其木，用著水中，根自沉没，头浮在上。长者闻已，复往白王。王用其语，而便试之，果如其计，沉浮各殊。语彼使言：浮者是头，沉处是根。时使答言：信如所论。王益欢喜，重与赏赐。
彼使还国，具白因缘。其王闻之，心用信伏，更遣使命，兼献珍宝，因复语曰：大王国中，实有贤达，自今以后，当修义好。波斯匿王，情倍踊跃，召梨耆弥，而问之曰：顷来诸事，卿何由知？梨耆弥言：非臣所达，是臣儿妇之智辩耳。国王闻已，深加欣敬，拜其儿妇，用为王妹。复经少时，儿妇怀妊，日月已满，生三十二卵，其一卵中，出一男儿，形体颜貌，端严挺特，年遂长大，勇健无双，一人之力，敌于千夫。父母爱念，合国敬畏，后为纳娶，各已备毕，纯是国中豪贤之女。
时毗舍离，信心开解，请佛及僧，于舍供养。佛为说法，合家眷属，得须陀洹，唯末小儿，未获道迹，时乘白象，欲出游戏。门外有堑，既深且广，于其堑上，有大木桥。时此少年，适到桥宕，尔时复有辅相之子乘车外来，桥中相逢，各恃豪姓，不相开避。毗舍离儿，便怀瞋恚，就于象上，低身下向，捉辅相子并其车乘，掷置堑中。身体伤破，百节皆痛，啼哭而归，白其父言：毗舍离儿，横见毁辱，伤我身体，苦痛若斯。其父闻之，甚用懊恼，恤其子言：彼人力壮，又是国亲，难与争胜，当思密计以报此怨。即以七宝，合为马鞭三十二枚，用好纯刚，作刀内中，三十二人，各遗一枚。而语之言：汝等年少，体性自嬉，故作此鞭，而用相赠，幸可纳之，恒捉在手。诸人欢庆，便为受之。是时国法，见王之时，礼不带刀。于是辅相，已见纳受而常秉执，便向国王，深谮谗之，云毗舍离三十二子，年盛力壮，一人敌千，今怀异计，谋欲害王。王虽闻之，情犹未信。复更白王：事审不虚，现有证验，各作利刀，置马鞭中，以此推之，事足明矣。王即索看，果如所言。王意便信，谓必为然，选择力士，安在宫内，一一召唤，于里杀之，以三十二头，盛著一函，系缚封印，送与其妹。
当于是日，其毗舍离，请佛及僧，就家供养，见王送函，谓为致供，来相助办，便欲开看。世尊告曰：且住，勿解，须待食竟。食饮已讫，便命令坐，为其说法，此身无常、苦、空、无我、生多危惧，不得久立，众恼缠缚，辛酸难计，恩爱别离互相悲恋，唐困身识，于道无益，唯有智者，能解此要。
时毗舍离，霍然情悟，得阿那含道，欢喜合掌，白世尊言：唯垂矜愍，见赐四愿，一者诸病比丘，给足汤药随病饮食；二者看病比丘亦给其食；三者远来比丘，先供养之；四者远行比丘，给办粮饷。所以者何？诸病比丘，由无汤药好饮食故，其病难瘥，或复没命；瞻病比丘，由无食故，当舍乞食，早晚无时，病人所须，或能差错，违心恚怒，病则难愈，以是之故，当施其食；诸有他方远来比丘，初到异土，未有知识，若行乞食，或值恶狗，或逢弊人，傥能瞋恚，伤损毁辱，以是之故，当先与食；远去比丘，当须伴侣，由无粮饷，或不逮伴，道路遐险，多诸毒兽，设当独涉或致危难，我以是故，当供给之。
尔时，世尊闻毗舍离求此四愿，赞言：善哉善哉，如汝所愿，其德弘大，供佛无异，即与众僧，还到祇洹。世尊去后，开函视之，三十二头，悉在函内，由爱断故，不生懊恼，但作是念：痛哉悲矣，人生有死，不得长存，驱驰五道，何苦乃尔。
三十二儿，妇家亲族，闻此事理，极怀瞋恚，咸共唱言：大王无道，枉杀善人，共合兵马，欲为报仇，军众云集，围绕王宫。时王恐怖，退向佛所。诸人闻之，即引军马，往围祇洹。尔时，阿难闻波斯匿王，杀毗舍离三十二子，妇家宗党，欲为报仇，长跪合掌，白世尊言：有何因缘，三十二儿，为王所杀。世尊告曰：毗舍离子，三十二人，不但今日为王所杀，三十二人一时顿死，汝今善听，持之在心，当为汝说。阿难曰：诺。
佛告阿难：乃往过去久远世时，此三十二人，共为亲友，相与言议，盗他一牛。彼时国中，有一老母，无有子息，单穷困厄。时诸偷儿，往诣其舍，欲共杀牛。老母欢喜，为办薪水煮熟之具，临下刀时，牛跪乞命。诸人意盛，必欲杀之。牛便结誓：汝今杀我，将来之世，我不置汝，正使得道，犹不相放。立誓已竟，便为所杀。诸人烧煮，竞共啖之，老母因次，亦得饱满，欣悦而言：由来安客，今日最善。
佛告阿难：尔时牛者，今波斯匿王是；尔时盗牛人者，今毗舍离三十二子是；尔时老母者，今毗舍离是。由此果报，五百世中，常为所杀，乃至于今。彼时老母，由助喜故，五百世中，常为作母，极怀懊恼，今值我时，始获道证。
阿难合掌，重白佛言：复修何福，豪富猛健。佛告阿难：乃往过去迦葉佛时，有一老母，信敬三宝，其家大富，合集众香，以油和之，欲往涂塔。于其中路，逢三十二人，因而劝之，我欲以油涂塔，可相助佐，当得福德，世世所生，端正多力。时三十二人，欢喜共去，涂塔已竟，各作是言：由是老母故，令我等得种福业，愿所生处，尊荣富贵，恒为我母，我等为子，常莫相离，见佛闻法，疾得道果。老母喜悦，便许可之。从是以来，五百世中，恒生尊贵。尔时老母，今毗舍离是；尔时三十二人，今三十二子是。
时诸军众，闻佛所说，恚心便息，而作是言：大王所刑，非适为之，此人自种，今受其报，由杀一牛，犹尚如是，波斯匿王，是我曹主，云何怀恶，而欲危害？即除器仗，自投王前，求哀请过。王亦释然，不问其罪。
尔时，世尊因为四众，广说诸法，善业应修，恶行应离，敷演分别四谛妙法。众会闻者，皆得道证，受持佛教，欢喜奉行。
