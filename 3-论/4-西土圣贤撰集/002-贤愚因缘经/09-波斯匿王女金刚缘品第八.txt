
如是我闻：一时，佛在舍卫国祇树给孤独园。
尔时，波斯匿王最大夫人，名曰摩利。时生一女，字波阇罗（此言金刚）。其女面貌，极为丑恶，肌体粗涩，犹如马皮，头发粗强犹如马毛。王观此女，无一喜心，便敕宫内，勤意守护，勿令外人得见之也。所以者何？此女虽丑，形不似人，然是摩利夫人所生。此虽丑恶，当密遣人而护养之，女年转大，任当嫁处。
时王愁忧，无余方计，便告吏臣：“卿往推觅本是豪姓居士种者，今若贫乏，无钱财者，便可将来.”吏即如教，即往推觅得一贫穷豪姓之子，吏便唤之，将至王所。
王得此人，共至屏处，具以情状，向彼人说：“我有一女，面状丑恶，欲觅嫁处，未有俦类。闻卿豪族，今者虽贫，当相供给。幸卿不逆，当纳受之.”
时长者子，长跪白言：“当奉王敕！正使大王以狗见赐，我亦当受，何况大王遗体之女！今设见赐，奉命纳之.”
王即以女，妻彼贫人，为起宫殿，舍宅门閤，令有七重。王敕女夫，自捉户钥，若欲出行，而自闭之：“我女丑恶，世所未有，勿令外人睹见面状。常牢门户，幽闭在内.”王出财货，一切所须，供给女壻，使无乏短。王即拜授以为大臣。

其人所有财宝饶益，与诸豪族共为宴会，月月为更。会同之时，夫妇俱诣，男女杂会，共相娱乐。诸人来会，悉皆将妇，唯彼大臣，恒常独诣，众人疑怪：“彼人妇者，傥能端正，晖赫绝曜；或能极丑，不可显现，是以彼人，故不将来，今当设计往观彼妇.”即各同心，密共相语，以酒劝之，令其醉卧，解取门钥，使令五人往至其家开其门户。
当于尔时，彼女心恼，自责罪咎，而作是言：“我种何罪，为夫所憎，恒见幽闭，处在闇室，不睹日月及与众人?”复自念言：“今佛在世，润益众生，遭苦厄者，皆蒙过度.”即便至心遥礼世尊：“唯愿垂愍，到于我前，暂见教训.”其女精诚，敬心纯笃。
佛知其志，即到其家，于其女前，地中踊出，现绀发相，令女见之。其女举头，见佛发相，倍加欢喜，欢喜情故，敬心极深。其女头发，自然细软，如绀青色。佛复现面，女得见之，见已欢喜，面复端正，恶相粗皮，自然化灭。佛复现身，齐腰以上，金色晃昱，令女见之。女见佛身，益增欢喜，因欢喜故，恶相即灭，身体端严，犹如天女，奇姿盖世，无能及者。佛愍女故，尽现其身。其女谛察，目不曾眴，欢喜踊跃，不能自胜。其女尽身，亦皆端正，相好非凡，世之希有，恶相悉灭，无有遗余。佛为说法，即尽诸恶，应时逮得须陀洹道。女已得道，佛便灭去。
时彼五人，开户入内，见妇端正殊特少双，自相谓言：“我怪此人不将来往！其妇端正，乃至如是.”观睹已竟，还闭门户，持其门钥，还彼人所系著本带。
其人醒悟，会罢至家，入门见妇，端正奇妙，容貌挺特，人中难有，见已欣然，问是何人？女答夫言：“我是汝妇.”
夫问妇言：“汝前极丑，今者何缘端正乃尔?”
其妇具以上事答夫：“我缘见佛故，受如是身.”
妇复白夫：“今我意欲与王相见，汝当为我通其意故.”
夫受其言，即往白王：“女郎今者，欲来相见.”
王答女壻：“勿道此事，急当牢闭慎勿令出.”
女夫答王：“何以乃尔？女郎今者，蒙佛神恩，已得端正，天女无异.”
王闻是已，答女婿言：“审如是者，速往将来.”即时严车，迎女入宫。
王见女身端正殊特，欢喜踊跃，不能自胜。即敕严驾，王及夫人女并女夫，共至佛所，礼佛毕讫，却住一面。

时波斯匿王，跪白佛言：“不审此女，宿殖何福，乃生豪贵富乐之家？复造何咎，受丑陋形，皮毛粗强，剧如畜生？唯愿世尊，当见开示.”
佛告大王：“夫人处世，端正丑陋，皆由宿行罪福之报。乃往过去久远世时，时有大国，名波罗奈。时彼国中，有大长者，财富无量，举家恒共供养一辟支佛，身体粗恶，形状丑陋，憔悴叵看。时彼长者，有一小女，日日见彼辟支佛来，恶心轻慢，呵骂毁言：‘面貌丑陋，身皮粗恶，何其可憎，乃至如是！’
“时辟支佛，数至其家，受其供养，在世经久，欲入涅槃，为其檀越，作种种变，飞腾虚空，身出水火，东踊西没，西踊东没，南踊北没，北踊南没，坐卧虚空，种种变现，咸使彼家睹见神足，即从空下，还至其家。长者见已，倍怀欢喜。其女即时悔过自责：‘惟愿尊者，当见原恕。我前恶心，罪舋过厚，幸不在怀，勿令有罪。’时辟支佛听其忏悔.”
佛告大王：“尔时女者，今王女是。由其尔时恶不善心，毁呰贤圣辟支佛故自造口过，于是以来，常受丑形，后见神变，自改悔故，还得端正，英才越群，无能及者。由供养辟支佛故，世世富贵，缘得解脱。如是大王，一切众生有形之类，应护身口，勿妄为非，轻呵于人.”
尔时，王波斯匿，及诸群臣，一切大众，闻佛所说因缘果报，皆生信敬，自感佛前。以是信心，有得初果至四果者，有发无上平等意者，复有得住不退转者。咸怀渴仰，敬奉佛教，欢喜遵承，皆共奉行。
