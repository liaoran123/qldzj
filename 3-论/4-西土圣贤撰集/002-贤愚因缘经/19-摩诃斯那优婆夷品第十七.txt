
行者欲成佛道，当乐经法，赞诵演说。正使白衣说法，诸天鬼神，悉来听受，况出家人！出家之人，乃至行路，诵经说偈，常有诸天，随而听受，是故应勤诵说经法。何以知之？
尔时，世尊在舍卫国祇洹精舍，与大比丘众围绕恭敬。初至祇洹精舍，功德流布，莫不闻知。时诸善人，闻佛名德，欢喜无量，称扬赞叹。所以者何？世间恶人，闻善人名，心生憎嫉，闻恶欢喜。贤善之人，遏恶扬善，欲令广闻；见人作恶，而知结使，怜愍原恕。如是善人，闻佛出世，称扬流布，令遍诸国。
时波斯匿王，有边小国，名毗纽乾特。此聚落中，人多邪见，无佛法僧。时此村落，有一女人，名摩诃优波斯那，时有事缘，至舍卫国波斯匿王所。缘事毕讫，从诸笃信优婆塞边，闻佛功德，欲得见佛，即往祇洹，睹佛相好庄严殊特，头面礼足，却在一面。尔时，世尊为诸大众说五戒法，所谓不杀得长寿，不盗得大富，不邪淫得人敬爱念，不妄语得言见信用，不饮酒得聪明了达。
时优波斯那，闻此法已，甚大欢喜，前白佛言：“唯愿世尊，授我五戒。我当尽寿清净奉持，宁失身命，终不毁犯！如饥人惜食，渴者爱水，如病者护命，我护禁戒，亦复如是.”时佛即与授五戒法。得五戒法已，白言：“世尊，我所住处，边僻迥远，当还所止，愿赐少物，当敬奉之.”过去诸佛，如恒河沙，尽说法句；未来诸佛，如恒河沙，亦说是经。尔时，世尊以法句经，与优波斯那，令讽奉行。得已作礼，绕佛三匝而去。

还本聚落，思惟忆念佛所与经。是时中夜，于高屋上，思佛功德，读诵法句。时毗沙门天王，欲至南方毗流勒叉所，将千夜叉，从优波斯那上过，闻诵经声，寻皆住空，听其所诵，赞言：“善哉！善哉！姊妹善说法要。今我若以天宝相遗，非尔所宜。我今以一善言相赠，谓尊者舍利弗、大目犍连从舍卫来，当止此林。汝明往请，于舍供养，彼咒愿时，并称我名.”
优波斯那闻此语已，仰视空中，不见其形，如盲眼人，于夜黑闇，都无所见，即问言曰：“汝为是谁，不见其形，而但有声?”
空中答言：“我是鬼王毗沙门天也，为听法故，于此住耳.”
优婆夷言：“天无谬语，汝天我人，绝无因由，何故称我为姊妹耶?”
天王答言：“佛是法王，亦人天父。我为优婆塞，汝是优婆夷，同一法味，故言姊妹.”
时优婆夷，心生欢喜，问言：“天王，我供养时，称汝名字，有何利耶?”
天王答言：“我为天王，天耳远闻。称我名者，我悉闻之。以称我故，增我势力，威德眷属。我亦复以神力，及敕鬼神，护念是人，增其福禄，令离衰患.”说是语已，寻便过去。

时优婆夷，欢喜踊跃，自思惟言：“佛于百劫，精勤苦行，唯为我耳！以佛恩故，乃使鬼王为我姊妹.”便不寝寐，天垂欲晓，方得少眠。
时彼家中，常令使人入林取薪。是时使人，早赴入林，上树采薪。遥见尊者舍利弗、目犍连五百比丘，在此林中。其精勤者，坐禅诵经。其懒惰者，卧少草上。
时彼使人本随大家，到舍卫国，是故遥见识二尊者，便自念言：“我等大家，所尊敬者，今在此林，大家不知。若我徐取薪已，乃还白者，或有余人，脱先请去，我则有过，于事折减。先办斯要，后乃取薪，于事无苦.”即便下树，往尊者所，头面礼足，白言：“尊者，我大家优波斯那.”礼足问讯。
尊者答言：“令优波斯那安隐受乐解脱生死.”
白言：“尊者，我大家优波斯那，请今日食，唯愿屈临.”
尊者答言：“汝还归家，告优波斯那：善哉！优婆夷，知时知宜。佛赞五施得福无量，所谓施远来者、施远去者、施病瘦者、于饥饿时施于饮食、施知法人。如是五施，现世获福.”
使者受教，礼退出林，急疾还家，到已问婢：“大家所在?”答言：“彼高屋上，初夜中夜，不得睡寐，今方始眠.”使曰：“唤觉.”婢言：“不敢.”曰：“汝若不能，我自当唤.”咸言：“随意.”
使前上屋，弹指令觉。觉已问言：“欲何所白?”白言：“大家，尊者舍利弗、目犍连等，在其林中.”
优波斯那，甚大欢踊，即便自取耳二金环，而以赏之。寻更白言：“尊者有好言教到大家边.”即曰：“有何好教？可时说之.”具以五施而为说之。

时优婆夷，欢喜踰前。譬如莲花见日则便开敷，时彼开解，亦复如是。即自解颈众宝璎珞，重以赐之。
使者白言：“大家时起，洗手办具饮食供养。我向辄持大家言教，请二尊者及五百弟子，今日来食，愿时供办.”
闻是语已，益复踊跃，言：“我所欲作，已为我作，快不可言！我今放汝，更不属我。如汝善好，在家出家，聚落城邑，随处光好.”
时优波斯那，即起洗手，告语家属及诸邻比：“汝应作食，汝应燃火，汝应取水，汝应布座，汝应取花.”如是种种，分部讫已，即自取药，捣末和筛。所供已办，即遣是人，还白时到，食具已办，唯愿知时。
时二尊者，与诸比丘，著衣持钵，往诣其家，就座而坐。时优波斯那，手自行水，下种种食，色香味具。一切诸行，随业受报。好色食施，得好颜色。食有好香，得远名称。其味具足，得随意所欲以食之报，得大筋力。众僧食已，尊者舍利弗，即与咒愿。
其咒愿时，优波斯那白言：“尊者，愿当称彼毗沙门天王名.”
时舍利弗，咒愿已讫，寻便问言：“汝于毗沙门天王，有何因缘，而称其名?”
白言：“尊者，有希有事！以我昨夜诵法句故，彼天王住于空中听我诵经，赞言：‘善哉！善哉！姊妹善说妙法。’我即仰问：‘汝为是谁，不睹身形，但有声耶？’彼答我言：‘我是鬼王毗沙门身，闻汝诵经故，住而听耳。欲以天宝相遗，而非汝所宜，今以善言赠汝。’我即问言：‘欲何所告？’即言：‘尊者舍利弗、目连，明日当至某林。汝可请来于舍供养，咒愿之时念称我名。’我即问之：‘称汝名字，有何利益？’彼即答我，具以上事，以是因缘，我今称之.”
舍利弗言：“实为奇特！汝人彼天，而能屈意，与汝言语，云是姊妹.”
优婆夷言：“我又更有奇特之事！此舍有神，与我亲厚。如有女人共相往来，我布施时，此神语我：此阿罗汉、此阿那含、此斯陀含、此须陀洹，此凡夫，此持戒，此破戒，此智慧，此愚痴。我虽闻是说，意等无二，于凡夫、犯戒等，如阿罗汉.”
舍利弗言：“汝实奇特，能于中生平等心.”
摩诃斯那言：“我又复有奇特好事！我女人身，加复在家，而能除灭二十身见，得须陀洹.”
舍利弗言：“姊妹！汝甚奇特，能于女身，成须陀洹.”
优婆夷言：“我又更有希有奇特！我有四子，皆恶邪见。我夫恶邪，又亦尤甚，于佛法僧，不识不敬。我若供养三宝，及给贫穷，便生嫉恚，咸言：‘我等劳勤家业，而乃作此无益之用。’虽有是说，我于道心，修善布施，终无退缩，亦不恚恨.”
舍利弗言：“妇人之法，一切时中，常不自在。少小则父母护，壮时则夫护，老时则子护，而汝不为夫子所制，随意修善。姊妹！我今诲汝，可善著心，何者好事？谓佛世尊是暮当至毗纽乾特林，我用是事，以相报遗.”语已辞还所止。
优婆夷言：“尊者所告，实为甚善。尊者去后，当办所供，以待世尊.”

如是世尊，已至是林。摩诃斯那，甚大欢喜，即集诸优婆夷，寻于其暮，往至佛所。遥见世尊光相殊妙，五情悦豫，喜踊无量。到已作礼，种种香华，供养佛毕，却坐一面。佛为说法，施论、戒论，生天断欲，涅槃之论。闻说法已，将欲还家，合掌白佛：“我此村人普皆邪见，不识佛法，不知佛德，不好布施，故使沙门、婆罗门，入此村乞常至我家。唯愿世尊，随有几时住此邑？佛及弟子，常受我请，四事供养.”白已，礼足而退。
次第观诸比丘所止宿处，最后见有一病比丘卧草窟中，即问：“大德，何所苦患?”
比丘答言：“道路行来，四大不调，困苦少赖.”
优婆夷言：“大德所患，便宜何食?”
答言：“医处当服新热肉汁.”
优婆夷言：“莫复余求，我明日当送.”
答言：“可尔.”
时优婆夷礼足还家，自思惟言：“我得大利，见佛世尊及舍利弗等诸大尊者，深加欣庆。然不忆念明十五日，时彼国法，其十五日，一切不杀，杀者夺命。明日晨朝，敕使持钱，买新热肉。使人受教，诣市遍求，不得空还，白大家言：“今十五日，市无屠杀.”
时优婆夷，告使人言：“汝持千钱，买百钱肉。有求利者，或能与汝.”使人持钱，又往推觅，王限重故，无敢与者。使人还白，具如事情。时优婆夷，闻是事已，心忧愁恼，言：“汝持金钱，等重买索.”尔时使人，虽持金钱，如敕推求，而诸屠者，虽贪其利，王法严重，惧失命根，无敢与者。如是往返，了不能得。
时优婆夷，倍增愁恼，念病比丘：“已受我请，而我设当不供所须，或能失命，便是我咎，当施何计?”念是事已，重自思惟：“往昔菩萨，以一鸽故，犹自屠割，不惜身肉，况此比丘，于鸽有降，我宁不爱自己身肉而不济?”彼作是念已，将一可信常所使人，却入静室，净自洗身，踞坐床上，敕使人言：“汝今割我股里肉取.”尔时使人如教，即以利刀割取。当割肉时，苦痛逼切，闷绝躄地。时婢即以白㲲缠裹，既取肉已，合诸药草，煮以为臛，送疾比丘。比丘受是信心檀越所送食已，疾即除愈。

夫婆罗门，于时不在，行还问言：“摩诃斯那，为何所在?”答在某房中。
其夫往见，颜色变异，不与常同，即便问言：“汝今何缘，憔悴乃尔?”
对曰：“我今为病所侵.”
其夫忧愁，寻集诸医，诊其所患。医集问言：“汝有何疾，所疾发动，其来久如，有休间不?”
答言：“我病一切时痛，如今疼苦无复休间.”
时医察脉，不知所疾，默然还出。
其夫垂泣，而问妻言：“汝何所病，以情见语?”
妻答之曰：“明医不知，我焉能知.”
时婆罗门，问家内人：“汝等能知摩诃斯那所苦患不?”
时诸使人白言：“大家，我等不知，当问可信所亲近者.”
时婆罗门，即召彼婢于屏密处。问言：“我妇何由有疾?”
婢以实答：“大家当知，为病比丘故，割肉饴之.”
夫闻是已，于佛法僧，生恚害心，便于街巷，高声唱言：“沙门释子，食啖人肉，如駮足王.”

尔时，笃信优婆塞，闻婆罗门骂佛法僧，忧愁不乐，往世尊所，头面礼足。
世尊告曰：“汝等何故，愁惨不乐?”
白言：“世尊，有一婆罗门，于多人处，高声唱骂佛法众僧：‘昔駮足王，食啖人肉，今沙门释子，食啖人肉，亦复如是。’愿佛世尊，敕诸比丘，莫食人肉.”
尔时，世尊以是事故，集比丘僧，呼病比丘。时病比丘，闻世尊教，心怀喜踊：“世尊大慈，乃流及我.”身虽羸瘦，自力而来，到已礼足，却坐一面。
佛言：“贵子，汝何所患?”
比丘白言：“为病所恼，今见世尊，小得瘳降.”
世尊又问：“今日汝何所食?”
答言：“今日食肉汁食.”
佛言：“所食是新肉、为干肉乎?”
答言：“新肉.”天竺国热肉不经宿，所食若新若干。
“善男子，汝食肉时，为问净不净不?”
答言：“世尊，我病困久，得便食之，实不问也.”
佛言：“比丘，汝云何乃受不净食？比丘之法，檀越与食，应先问之：‘此是何肉？’檀越若言：‘此是净肉。’应重观察，可信应食。若不可信，便不可食.”
尔时，世尊即制比丘，诸不净肉，皆不应食。若见闻疑，三不净肉，亦不应食。如是分别，应不应食。

时优婆夷，闻佛世尊，正由我故，制诸比丘，不得食肉，生大苦恼。以缘于己，永令比丘不食肉故，即语夫言：“若能为我，请佛及僧，明日来此，设供养者，甚善！若其不能，我当舍命。乃自以身肉施人，汝有何悔，乃起是事?”
此婆罗门，素于三宝，无信敬心。闻妻是语，以其妻故，入林趣佛，至佛所已，即言：“瞿昙沙门，及诸弟子，当受我请，明日舍食.”佛默然受。
时婆罗门，知佛受请，还家语妻：“沙门瞿昙，已受汝请.”
时优婆夷，即敕家内，办种种食香花坐具。明日时到，遣人林中，往白世尊：“食具已办，惟圣知时.”
佛与比丘，著衣持钵，往至其家，就座而坐。坐已，问婆罗门：“摩诃斯那，今何所在?”答言，病在某房。
佛言：“唤来.”
时婆罗门，即往告言：“汝师呼汝.”
即曰：“我摩诃斯那，礼佛法僧足：我有病苦，不任起往.”
其夫往白佛言：“优婆斯那，礼佛法僧足：我有病苦，不任起往.”
佛告阿难：“汝往告优波斯那，汝起见佛.”
阿难即往，告优波斯那：“世尊呼汝，汝可往见.”
时优波斯那，即于卧上，合掌白言：“我今礼佛法僧，思见世尊，如饥思食，如渴思饮，如寒思温，如热思凉，如失道思导。我思见佛，亦复如是，心虽欲往，身不肯随.”
阿难还白佛，如优波斯那所说。
佛敕阿难，并床舆来。阿难奉教，使人舆来，到于佛前。
尔时，如来放大光明，诸遇佛光触其身者，狂者得正，乱者得定，病者得愈。时优波斯那，遇佛光已，苦痛即除。尔时，舍神以水洗疮，以药涂之，平复如故。
时优波斯那，即起下床，手执金瓶，自行澡水，下种种食，色香味具。佛食已，澡手洗钵，为摩诃斯那，说微妙法，所谓布施、持戒，人天果报，生死过患，贪欲为害，出离灭乐，十二因缘轮转不息。时优波斯那，闻佛所说，得断悭嫉，成阿那含道。家内眷属，悉受五戒。其婆罗门舍离邪见，信敬三宝，受优婆塞戒。时会四众，有得须陀洹者，有得斯陀含、阿那含、阿罗汉者，有发大道心者。一切大小，莫不欢喜。
时有众人畏生死者，各作是念：“今此女人，乃能如是，自割身肉，以供沙门，甚为奇特！我等若舍聚落田宅，岂足为难!”便各弃舍聚落家属，出家求道，勤修精进，断诸结漏，成罗汉道。时此聚落，佛法信行，广阐流布。
以是缘故，有强志者，乃至女人，读诵经法，不惜身肉，得诸道果，况于丈夫勤心道业，当不成者乎？是因缘故，诸善男子，当勤善法，畏于生死，使得结使微薄离于生死，虽于末法之中不能得度，缘此功德，当于人天受无穷福。弥勒世尊，不久五十六亿七千万岁，来此成佛，当为汝等广说妙法。汝于其中，随愿所求成三乘道，悉得解脱。
