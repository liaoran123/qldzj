
如是我闻：一时，佛在舍卫国祇树给孤独园。
尔时，世尊于林树间，有一比丘，坐禅行道，食后经行，因尔诵经，音声清雅妙好无比。时有一鸟，敬爱其声，飞在树上，听其音响。时有猎师，以箭射杀，缘兹善心，即生第二忉利天中，父母膝上，忽然长大，如八岁儿，面貌端正，殊异光明，昞然无有伦匹。即自念言：我以何福，得生此中天福果报？便识宿命，观见故身，本是禽鸟，蒙彼比丘诵经福报得生此中，即持天华，诣阎浮提。
到比丘所，礼敬问讯，以天华香，供散其上。比丘问言：汝是何神？答言：我本是鸟，爱尊音声，来此听承，为猎师所杀，因此善心，生忉利天。比丘欢喜，即命令坐，为其说法，种种妙善。天人开解，得须陀洹果，欢喜踊跃，即还天上。
佛告阿难：如来出世，饶益甚多，所说诸法，实为深妙，乃至飞鸟，缘爱法声，获福无量，岂况于人信心坚固受持之者，所获果报，难以为比。尔时阿难及诸大众，闻佛所说，欢喜奉行。
