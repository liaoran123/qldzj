
如是我闻：一时，佛在舍卫国祇洹中止。
尔时，尊者阿难于中食后，林间坐禅，而自思惟：“如来兴世，甚为奇特！众生之类，皆蒙安乐.”又复思惟：“憍陈如等五尊比丘，种何善本，依何因缘，法门初开，而先得入？法鼓始振，独先得闻？甘露法降，特先蒙润?”念是事已，从坐处起，往至佛所，具以所念，而用白佛。
佛告之曰：“憍陈如等，先世于我，实有因缘。过去世时，我以身血，充其饥渴，令得安隐，是故今身，先得我法，用致解脱.”
贤者阿难，重白佛言：“过去以血济其饥乏，其事云何？愿具开示，并令众会咸得解了.”
佛告之曰：“过去久远阿僧祇劫，此阎浮提，有大国王，名弥佉罗拔罗（此言慈力），领阎浮提八万四千小国王，有二万夫人、一万大臣。王有慈悲，具四等心，恒愍一切，未曾懈厌，常以十善，教诲民庶。四方钦慕王所化治，国土安乐，莫不庆赖。诸疫鬼辈，恒啖人血气，用自济活。尔时，人民摄身口意，敦从十善。众邪恶疫，不敢侵近，饥羸困乏，瘦悴无力。
“时五夜叉，来至王所：‘我等徒类，仰人血气，得全身命。由王教导，咸持十善，我等自是无复饮食，饥渴顿乏，求活无路。大王慈悲，岂不矜愍？’王闻是语，甚怀哀伤，即自施脉，刺身五处。时五夜叉，各自持器，来承血饮，饮血饱满，咸赖王恩，欣喜无量。王复告曰：‘汝若充足，念修十善。我今以身血，济汝饥渴，令得安隐，后成佛时，当以法身戒定慧血，除汝三毒诸欲饥渴，安置涅槃安隐之处。’
“阿难，欲知尔时慈力王者，今我身是。五夜叉者，今憍陈如等五比丘是。我世世誓愿，许当先度，是故我初说法，闻便解脱.”
贤者阿难，及诸众会，闻佛所说，咸增敬仰，欢喜奉行。

