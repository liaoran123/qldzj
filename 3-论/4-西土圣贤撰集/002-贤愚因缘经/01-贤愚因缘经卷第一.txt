杂比喻品第一（梵天请法六事）
如是我闻：一时，佛在摩竭国善胜道场，初始得佛，念诸众生，迷罔邪倒，难可教化：“若我住世，于事无益，不如迁逝无余涅槃.”
尔时，梵天知佛所念，即从天下，前诣佛所，头面礼足，长跪合掌，劝请世尊，转于法轮。
佛答梵天：“众生之类，尘垢所蔽，乐著世乐，无有慧心。若我住世，唐劳其功。如吾所念，唯灭为快.”
尔时，梵天复更倾倒而白佛言：“世尊，今日法海已满，法幢已立，润济开导，今正是时。又诸众生应可度者，亦甚众多，云何世尊欲入涅槃，使此萌类永失覆护？世尊往昔无数劫时，恒为众生采集法药，乃至一偈，以身妻子而用募求，云何不念便欲孤弃？
“过去久远，于阎浮提有大国王，号修楼婆，领此世界八万四千诸小国邑，六万山川，八千亿聚落。王有二万夫人，一万大臣。时妙色王，德力无比，覆育民物，丰乐无极。
“王心念曰：‘如我今者，唯以财宝资给一切，无有道教而安立之，此是我咎，何其苦哉！今当推求坚实法财，普令得脱。’即时宣令阎浮提内：‘谁能有法与我说者，恣其所须，不敢违逆。’募出周遍，无有应者。时王忧愁酸切恳恻。
“毗沙门王见其如是，欲往试之，辄自变身化作夜叉，色貌青黑，眼赤如血，钩牙上出，头发悉竖，火从口出，来诣宫门，口自宣言：‘谁欲闻法？我当为说。’王闻是语，喜不自胜，躬自出迎，前为作礼，敷施高座，请令就坐。即集群僚，前后围绕，欲得听闻。
“尔时，夜叉复告王曰：‘学法事难，云何直尔欲得闻知？’王叉手曰：‘一切所须不敢有逆。’夜叉报曰：‘若以大王可爱妻子与我食者，乃与汝法。’尔时，大王以所爱夫人及儿中胜者，供养夜叉。夜叉得已，于高座上众会之中，取而食之。尔时，诸王百官群臣见王如是，啼哭懊恼，宛转在地，劝请大王令舍此事。王为法故，心坚不回。
“时夜叉鬼，食妻子尽，为说一偈：

“‘一切行无常，生者皆有苦。
五阴空无相，无有我我所。’

“说是偈已，王大欢喜，心无悔恨大如毛发，即便书写，遣使颁示阎浮提内，咸使诵习。时毗沙门王还复本形，赞言：‘善哉！甚奇甚特！夫人太子，犹存如故。’
“尔时王者，今佛身是。世尊，昔日为法尚尔，云何今欲便舍众生，早入涅槃而不救济？

“又复世尊，过去久远阿僧祇劫，于阎浮提作大国王，名虔阇尼婆梨，典领诸国八万四千聚落，二万夫人婇女，一万大臣。王有慈悲，矜及一切。人民蒙赖，谷米丰贱，感佩王恩，犹视慈父。
“时王心念：‘我今最尊，位居豪首，人民于我各各安乐。虽复有是，未尽我心，今当推求妙宝法财以利益之。’思惟是已，遣臣宣令，遍告一切：‘谁有妙法，与我说者，当给所须，随其意欲。’
“时有婆罗门，名劳度差，来诣宫门，云我有法。王闻甚喜，即出奉迎，前为作礼，敷好床褥，请令就坐。王与左右合掌白言：‘唯愿大师，垂矜愚鄙，开阐妙法，令得闻知。’时劳度差复报王曰：‘我之智慧，追求遐方，积学不易，云何直尔便欲得闻？’王复报曰：‘一切所须，悉见告敕，皆当供给。’劳度差曰：‘大王今日，能于身上剜燃千灯用供养者，乃与汝说。’王闻此语，倍用欢喜，即时遣人乘八千里象，告语一切阎浮提内：‘虔阇婆梨大国王者，却后七日，为于法故，当剜其身以燃千灯。’
“时诸小王、一切人民，闻此语已，各怀愁毒，悉来诣王，到作礼毕，共白之言：‘今此世界有命之类，依恃大王，如盲依导，孩儿仰母。王薨之后，当何所怙？若于身上剜千灯者，必不全济，云何为此一婆罗门弃此世界一切众生？’是时，宫中二万夫人、五百太子、一万大臣，合掌劝请，亦皆如是。
“时王报曰：‘汝等诸人，慎勿却我无上道心。吾为是事誓求作佛，后成佛时，必先度汝。’是时众人，见王意正，啼哭懊恼，自投于地。王意不改，语婆罗门：‘今可剜身，而燃千灯。’寻为剜之，各著脂炷。众会见已，绝而复苏，以身投地，如大山崩。王复白言：‘唯愿大师，垂哀矜愍，先为说法，然后燃灯，我命傥断，不及闻法。’
“时劳度差，便唱法言：

“‘常者皆尽，高者必堕。
合会有离，生者皆死。’

“说是偈已，而便燃火。当此之时，王大欢喜，心无悔恨，自立誓愿：‘我今求法，为成佛道，后得佛时，当以智慧光明照悟众生结缚黑闇。’作是誓已，天地大动，乃至净居诸天，宫殿动摇，咸各下视，见于菩萨作法供养，毁坏身体，不顾躯命，佥然俱下，侧塞虚空，啼哭之泪，犹如盛雨，又雨天华而以供养。
“时天帝释，下至王前，种种赞叹，复问之曰：‘大王，今者苦痛极理，心中颇有悔恨事不？’王即言无。帝释复曰：‘今观王身，战掉不宁，自言无悔，谁当知之？’王复立誓：‘若我从始乃至于今，心不悔者，身上众疮，即当平复。’作是语已，寻时平复。
“时彼王者，今佛是也。世尊往昔苦毒求法，皆为众生。今者满足，云何舍弃欲入涅槃，永使一切失大法明。

“又复世尊，过去世中，于阎浮提作大国王，名毗楞竭梨，典领诸国八万四千聚落，二万夫人婇女，五百太子，一万大臣。王有慈悲，视民如子。
“尔时，大王心好正法，即时遣臣，宣令一切：‘谁有经法为我说者，当随其意给足所须。’有婆罗门名劳度差，来诣宫门，言有大法：‘谁欲闻者，我当为说。’王闻此语，喜不自胜，躬出奉迎，接足为礼，问讯起居，将至大殿，敷施高座，请令就坐，合掌白言：‘唯愿大师，当为说法。’劳度差曰：‘我之所知，四方追学，劳苦积年。云何大王，直尔欲闻？’王叉手曰：‘一切所须，幸垂敕及，于大师所不敢有惜。’寻报王言：‘若能于汝身上，㧻千铁钉，乃与汝法。’王即可之，却后七日，当办斯事。
“尔时，大王寻时遣人乘八千里象，遍告一切阎浮提内：‘毗楞竭梨大王，却后七日，当于身上㧻千铁钉。’臣民闻之，悉来云集，白大王言：‘我等四远，承王恩德，各获安乐。唯愿大王，为我等故，莫于身上㧻千铁钉。’尔时，宫中夫人婇女，太子大臣，一切众会，咸皆同时，向王求哀：‘唯愿大王，以我等故，莫为一人便取命终，孤弃天下一切众生。’
“尔时，国王报谢之曰：‘我于久远生死之中杀身无数，或为贪欲、瞋恚、愚痴，计其白骨高于须弥，斩首流血过于五江，啼哭之泪多于四海；如是种种，唐捐身命，未曾为法。吾今㧻钉，以求佛道。后成佛时，当以智慧利剑，断除汝等结使之病。云何乃欲遮我道心？’尔时，众会默然无言。于时大王，语婆罗门：‘唯愿大师，垂恩先说，然后下钉，我命傥终，不及闻法。’
“时劳度差，便说偈言：

“‘一切皆无常，生者皆有苦。
诸法空无生，实非我所有。’

“说是偈已，即于身上，㧻千铁钉。时诸小王群臣之众，一切大会，以身投地，如大山崩，宛转啼哭，不识诸方。是时，天地六种震动。欲色诸天，怪其所以，佥然俱下，见于菩萨困苦为法伤坏其身，同时啼哭，泪如盛雨，又雨天华，而以供养。
“时天帝释，来到王前，而问王言：‘大王，今者勇猛精进，不惮苦痛，为于法故，欲何所求？欲作帝释转轮王乎？为欲求作魔王、梵王？’王答之曰：‘我之所为，不求三界受报之乐，所有功德用求佛道。’天帝复言：‘今观王身，不能自持，言无悔恨，以何为证？’王寻立誓：‘若我至诚，心无悔恨者，我今身体，还复如故。’作是语已，即时平复，天及人民欣踊无量。
“世尊，今者法海已满，功德悉备，云何欲舍一切众生，疾入涅槃而不说法？

“又复世尊，过去久远无量阿僧祇劫，此阎浮提有大国王，名曰梵天王。有太子，字昙摩钳，好乐正法，遣使推求，四方周遍，了不能得。尔时，太子求法不获，愁闷懊恼。
“时天帝释，知其至诚，化作婆罗门，来诣宫门，言我知法：‘谁欲闻者，吾当为说。’太子闻之，即出奉迎，接足为礼，将至大殿，敷好床座，请令就坐，合掌白言：‘唯愿大师，垂愍为说。’婆罗门言：‘学事甚难，追师积久，尔乃得之，云何直尔，便欲得闻？理不可也。’太子复言：‘大师所须，愿见告敕，身及妻子，一皆不惜。’婆罗门言：‘汝今若能作大火坑，令深十丈，满中炽火，自投于中以供养者，吾乃与法。’
“尔时，太子即如其言，作大火坑。王及夫人，群臣婇女，闻是语已，不能自宁，咸悉都集，诣太子宫，谏喻太子。晓婆罗门：‘唯愿慈愍，以我等故，勿令太子投于火坑。若其所须，国城妻子，及与我身，当为给使。’婆罗门言：‘吾不相逼，随太子意。能如是者，我为说法，不者不说。’观其志固，各自默然。
“尔时，大王即遣使者，乘八千里象，宣告一切阎浮提内：‘昙摩钳太子，为于法故，却后七日，身投火坑。其欲见者，宜早来会。’时诸小王，四远士民，强弱相扶，悉皆云集，诣太子所，长跪合掌，异口同音，白太子言：‘我等诸臣，仰凭太子，犹如父母。今若投火，天下丧父，永无所怙。愿愍我曹，莫为一人孤弃一切。’
“尔时，太子语众人言：‘我于久远生死之中丧身无数，人中为贪更相斩害；天上寿尽失欲忧苦；地狱之中，火烧汤煮，斧锯刀戟，灰河剑树，一日之中，丧身难计，痛彻心髓，不可具陈；饿鬼之中，百毒钻躯；畜生中苦，身供众口，负重食草，苦亦难数。空荷众苦，唐失身命，未曾善心为于法也。吾今以此臭秽之身，供养法故，汝等云何复欲却我无上道心？我舍此身，为求佛道。后成佛时，当施汝等五分法身。’众人默然。是时太子，立火坑上，白婆罗门：‘唯愿大师，为我说法，我命傥终，不及闻法。’
“时婆罗门，即便为说此偈：

“‘常行于慈心，除去恚害想。
大悲愍众生，矜伤为雨泪。
修行大喜心，同己所得法。
救护以道意，乃应菩萨行。’

“说是偈已，便欲投火。尔时，帝释并梵天王，各捉一手，而复难之：‘阎浮提内一切生类，赖太子恩，莫不得所。今若投火坑，天下丧父，何为自没，孤弃一切？’尔时，太子报谢天王及诸臣民：‘何为遮我无上道心？’天及人众，即各默然。辄自并身，投于火坑。天地大动，虚空诸天，同时号哭，泪如盛雨。即时火坑变成华池，太子于中坐莲华台，诸天雨华乃至于膝。尔时，梵天及帝释等，皆悉赞叹：‘勤苦如此，必成佛尔！’
“时大王，今父净饭王是；尔时母者，今摩耶是；尔时太子昙摩钳者，今世尊是。尔时如是求法，为救众生。今已成满，宜当润彼枯槁之类，云何便欲舍至涅槃不肯说法？

“又复世尊，过去无量阿僧祇劫，尔时波罗奈国，有五百仙士。时仙人师，名郁多罗，恒思正法，欲得修学四方推求，宣告一切：‘谁有正法，为我说者，随其所欲，悉当供给。’有婆罗门，来应之言：‘吾有正法，谁欲闻者，我当为说。’时仙人师，合掌白言：‘唯愿矜愍，垂哀为说。’婆罗门言：‘学法事难，久苦乃获，汝今云何直尔欲闻？于理不可。汝若至诚欲得法者，当随我教。’仙人白言：‘大师教敕，不敢违逆。’寻即语曰：‘汝今若能剥皮当纸，析骨为笔，血用和墨，写吾法者，乃与汝说。’时郁多罗，闻此语已，欢喜踊跃，敬如来教，即剥身皮，析取身骨，以血和墨，仰白之曰：‘今正是时，唯愿速说。’
“时婆罗门，便说此偈：

“‘常当摄身行，而不杀盗淫，
不两舌恶口，妄言及绮语。
心不贪诸欲，无瞋恚毒想，
舍离诸邪见，是为菩萨行。’

“说是偈已，即自书取，遣人宣写，阎浮提内一切人民，咸使诵读如说修行。
“世尊，尔时如是求法，为于众生心无悔恨，今者云何欲舍一切，入于涅槃而不说法？

“又复世尊，过去久远阿僧祇劫，于阎浮提，作大国王，名曰尸毗。王所住城，号提婆拔提，丰乐无极。时尸毗王，主阎浮提八万四千诸小国土，六万山川，八千亿聚落。王有二万夫人婇女，五百太子，一万大臣，行大慈悲，矜及一切。
“时天王帝释，五德离身，其命将终，愁愦不乐。毗首羯摩，见其如是，即前白言：‘何为慷慨，而有愁色？’帝释报言：‘吾将终矣，死证已现。如今世间，佛法已灭，亦复无有诸大菩萨，我心不知何所归依，是以愁耳！’毗首羯摩，白天帝言：‘今阎浮提有大国王，行菩萨道，名曰尸毗，志固精进，必成佛道。宜往投归，必能覆护，解救危厄。’
“天帝复曰：‘若是菩萨，当先试之，为至诚不？汝化为鸽，我变作鹰，急追汝后，相逐诣彼大王坐所，便求拥护。以此试之，足知真伪。’毗首羯摩，复答天帝：‘菩萨大人，不宜加苦，正应供养，不须以此难事逼也。’
“尔时，帝释便说偈言：

“‘我亦非恶心，如真金应试，
以此试菩萨，知为至诚不？’

“说是偈已，毗首羯摩自化为鸽，帝释作鹰，急追鸽后，临欲捉食。时鸽惶怖，飞趣大王，入王腋下，归命于王。鹰寻后至，立于殿前，语大王言：‘今此鸽者，是我之食，来在王边，宜速还我。我饥甚急！’尸毗王言：‘吾本誓愿，当度一切。此来依我，终不与汝。’鹰复言曰：‘大王，今者云度一切，若断我食命不得济，如我之类非一切耶？’王时报言：‘若与余肉，汝能食不？’鹰即言曰：‘唯得新杀热肉，我乃食之。’王复念曰：‘今求新杀热肉者，害一救一，于理无益。’内自思惟：‘唯除我身，其余有命，皆自惜护。’即取利刀，自割股肉，持用与鹰，贸此鸽命。鹰报王曰：‘王为施主，等视一切。我虽小鸟，理无偏枉。若欲以肉贸此鸽者，宜称使停。’王敕左右，疾取秤来，以钩钩中，两头施盘。即时取鸽，安著一头；所割身肉，以著一头。割股肉尽，故轻于鸽，复割两臂两胁，身肉都尽，故不等鸽。
“尔时，大王举身自起，欲上称盘，气力不接，失跨堕地，闷无所觉，良久乃苏，自责其心：‘我从久远，为汝所困，轮回三界，酸毒备尝，未曾为福。今是精进立行之时，非懈怠时。’种种责已，自强起立，得上秤盘，心中欢喜，自以为善。
“是时，天地六种震动，诸天宫殿皆悉倾摇，乃至色界诸天，同时来下。于虚空中，见于菩萨行于难行，伤坏躯体，心期大法，不顾身命，各共啼哭，泪如盛雨，又雨天华而以供养。
“尔时，帝释还复本形，住在王前，语大王曰：‘今作如是难及之行，欲求何等？汝今欲求转轮圣王、帝释、梵王？三界之中欲求何等？’菩萨答言：‘我所求者，不期三界尊荣之乐，所作福业欲求佛道。’天帝复言：‘汝今坏身，乃彻骨髓，宁有悔恨意耶？’王言：‘无也。’天帝复曰：‘虽言无悔，谁能知之？我观汝身，颤掉不停，言气断绝，言无悔恨，以何为证？’王即立誓：‘我从始来乃至于今，无有悔恨大如毛发，我所求愿，必当果获，至诚不虚如我言者，令吾身体即当平复。’作誓已讫，身便平复，倍胜于前。天及世人，叹未曾有，欢喜踊跃，不能自胜。
“尸毗王者，今佛身是也。世尊，往昔为于众生不顾身命，乃至如是。今者世尊，法海已满，法幢已立，法鼓已建，法炬已照，润益成立，今正得时，云何欲舍一切众生，入于涅槃而不说法?”

尔时，梵王于如来前，合掌赞叹，说于如来先身求法，为于众生凡有千首。世尊尔时受梵王请，即便往诣波罗奈国鹿野苑中转于法轮，三宝因是乃现于世。时诸人天，诸龙鬼神，八部之众，闻说是已，莫不欢喜，顶戴奉行。
