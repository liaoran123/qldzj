
如是我闻：一时，佛在安陀国。尔时，世尊殷勤赞叹持戒之人，护持禁戒，宁舍身命，终不毁犯。何以故？戒为入道之初基，尽漏之妙趣，涅槃安乐之平途。若持净戒，计其功德，无量无边。譬如大海无量无边，戒亦如是；犹如大海多有阿修罗鼋龟水性摩竭鱼等大众生居，戒海亦尔，多有三乘大众生居；譬如大海多诸金银琉璃等宝，戒海亦尔，多出善法，有四非常三十七品诸禅三昧如是等宝；犹如大海，金刚为底，金刚山围，四江大河，流注其中，不增不减，戒海亦尔，毗尼为底，阿毗昙山，以为围绕，四阿含河，流注入中，湛然常尔，不增不减。何以故？注入不增不减，下阿鼻火，上冲大海，海水消涸，以故不增，常流入故，以故不减，佛法戒海，不放逸故不增，具功德故不减。是故当知，能持戒者，其德甚多。
佛涅槃后，安陀国土，尔时有一乞食比丘，乐独静处，威仪具足。乞食比丘，佛所赞叹，非住众者。何以故？乞食比丘，少欲知足，不储畜积聚，次第乞食，随敷露坐，一食三衣，如是等事，可尊可尚。在僧比丘，多欲无厌，积贮储畜，贪求吝惜，嫉妒爱著，以故不能得大名闻。彼乞食比丘，德行淳备，具沙门果，六通三明，住八解脱，威仪庠序，名闻流布。
时安陀国，有优婆塞，敬信三宝，受持五戒，不杀不盗不邪淫不妄语不饮酒，布施修德，名遍国邑，即请是乞食比丘，终身供养。供养之福，随因受报。若请众僧，就舍供养，则妨废行道，道路寒暑劳苦，后受报时，要劳思虑，出行求逐，乃能得之；若就往奉供养，后得受福报，便坐受自然。
是优婆塞，信心淳厚，办具种种色香美食，遣人往送，日日如是。沙门四种，好恶难明，如庵罗果，生熟难知。或有比丘，威仪庠序，徐行谛视，而内具足贪欲恚痴破戒非法，如庵罗果外熟内生；或有比丘，外行粗疏，不慎仪式，而内具足沙门德行禅定智慧，如庵罗果内熟外生；或有比丘，威仪粗犷，破戒造恶，内亦具有贪欲恚痴悭贪嫉妒，如庵罗果内外俱生；或有比丘，威仪详审，持戒自守，而内具足沙门德行戒定慧解，如庵罗果内外俱熟。彼乞食比丘，内外具足，亦复如是，德行满故，人所宗敬。
尔时国中，有一长者信敬三宝，有一男儿，心自思惟，欲令出家，当求善师而付托之。所以尔者？近善知识则增善法，近恶知识便起恶法。譬如风性虽空，由栴檀林、若瞻卜林，吹香而来，风有妙香；若经粪秽臭尸而来，其风便臭。又如净衣，置之香箧，出衣衣香；若置臭处，衣亦随臭。亲近善友，则善日隆；亲附恶友，则恶增长。是故我今，当以此儿与此尊者令其出家。念已即往，白比丘言：我此一子，今使出家，唯愿大德，哀纳济度，若不能受，当将还家。尔时比丘，以道眼观，此人出家，能持净戒，增长佛法，即便受之，度为沙弥。
时优婆塞，有一亲善居士，请优婆塞及其妻子合家奴婢，明日客会。时优婆塞，晨朝念言，今当就会，谁后守舍，我若强力，课留一人，所应得分，我则负他，若有自能开意住者，我于会还，当别投报。优婆塞女，即白父言：唯愿父母，从诸僮使，但行应请，我堪后守。其父喜曰：甚善甚善，今汝住守，与我汝母，正等无异，于家损益，心无疑虑。于是合家，悉往受请。女便牢闭门户，独住家内。时优婆塞，是日匆匆，忘不送食。尔时尊者，心自念言：日时向晚，俗人多事，或能忘不送食，我今宁可遣人迎不。即告沙弥：汝往取食，善摄威仪，如佛所说，入村乞食，莫生贪著，如蜂采华，但取其味不损色香，汝今亦尔，至家取食，收摄根门，莫贪色声香味触也，若持禁戒，必能取道，如提婆达多，虽多诵经，以造恶毁戒，堕阿鼻狱，如瞿迦利，诽谤破戒，亦入地狱，周利槃特，虽诵一偈，以持戒故，得阿罗汉，又戒即为入涅槃门，受快乐因，譬如婆罗门法，若设长斋，三月四月，请诸高明持戒梵行诸婆罗门，以揀择请，不得普故，仇留为封印请者怨，一婆罗门，虽复诵经，性不清廉，贪蜜甜故，舐封都尽，明至会所，呈封乃入次，是梵志，无印欲入，典事语言，汝有印不？答言我有，以甜故舐尽，语言，汝今如是以足便不得前，复贪小甜，失四月中甘香美味，及竟达嚫种种珍宝，汝今如是，莫贪小事破净戒印，失人天中五欲美味及诸无漏三十七品涅槃安乐无量法宝，汝莫毁破三世佛戒，污染三宝父母师僧。
沙弥受教，礼足而去，往到其家，打门作声。女问是谁？答言沙弥，为师迎食。女心欢喜，我愿遂矣。即与开门，是女端正，容貌殊妙，年始十六，淫欲火烧，于沙弥前，作诸妖媚，摇眉顾影，深现欲相。沙弥见已，念言：此女为有风病、癫狂病、羊痫病耶？是女将无欲结所使欲娆毁我清净行耶？坚摄威仪，颜色不变。时女即便五体投地，白沙弥言：我常愿者，今已时至，我恒于汝，欲有所陈，未得静便，想汝于我，亦常有心，当与我愿，我此舍中，多有珍宝金银仓库，如毗沙门天宫宝藏，而无有主，汝可屈意为此舍主，我为汝妇，供给使令，必莫见违，满我所愿。
沙弥心念：我有何罪，遇此恶缘？我今宁当舍此身命，不可毁破三世诸佛所制禁戒。昔日比丘，至淫女家，宁投火坑，不犯于欲。又诸比丘，贼所劫夺，以草系缚，风吹日曝，诸虫唼食，以护戒故，不绝草去。如鹅吞珠，比丘虽见，以持戒故，极苦不说。如海船坏，下座比丘，以守戒故，授板上座，没海而死。如是诸人，独佛弟子，能持禁戒。我非弟子，不能持耶？如来世尊，独为彼师，非我师耶？如瞻卜华并胡麻压油，如瞻卜香；若合臭花，油亦随臭。我今已得遇善知识，云何今日，当造恶法？宁舍身命，终不破戒，污佛法僧父母师长。又复思惟：我若逃突，女欲心盛，舍于惭愧，走外牵捉，及诽谤我，街陌人见，不离污辱，我今定当于此舍命。
方便语言：牢闭门户，我入一房，作所应作，尔乃相就。女即闭门，沙弥入房，关橝门户，得一剃刀，心甚欢喜，脱身衣服，置于架上，合掌跪向拘尸那城佛涅槃处，自立誓愿：我今不舍佛法众僧，不舍和尚阿阇梨，亦不舍戒，正为持戒，舍此身命，愿所在生，出家学道，净修梵行，尽漏成道。即刎颈死，血流滂沛，污染身体。
时女怪迟，趣门看之，见户不开，唤无应声，方便开户，见其已死，失本容色，欲心寻息，惭结懊恼，自搣头发，分裂面目，宛转灰土之中，悲吁泣泪，迷闷断绝。其父会还，打门唤女。女默不应，父怪其情，使人踰入开门视之，见女如是，即问女言：汝何以尔，有人侵汝污辱汝耶？女默不答，心自思惟：我今若以实对，甚可惭愧，若言沙弥毁辱我者，则谤良善，当堕地狱受罪无极，不应欺诳。即以实答，我此独守，沙弥来至，为师索食。我欲心盛，求娆沙弥，冀从我心。而彼守戒，心不改易，方便入房，自舍身命，以我秽形，欲坏净器，罪舋若斯，故我不乐。父闻女言，心无惊惧。何以故？知结使法尔故，即告女言：一切诸法，皆悉无常，汝莫忧惧。即入房内，见沙弥身，血皆污赤，如栴檀杌，即前作礼，赞言善哉，护持佛戒，能舍身命。
时彼国法，若有沙门白衣舍死，当罚金钱一千入官。时优婆塞，以一千金钱置铜盘上，载至王宫，白言大王：我有罚讁，应入于王，愿王受之。王言：汝于我国，敬信三宝，忠正守道，言行无违，唯汝一人，当有何过而输罚耶？时优婆塞，具陈上缘，自毁其女，赞叹沙弥持戒功德。
王闻情事，心惊悚然，笃信增隆，而告之言：沙弥护戒，自舍身命，汝无辜咎，那得有罚，但持还舍，吾今躬欲自至汝家供养沙弥。即击金鼓，宣令国人，前后导从，往至其家。王自入内，见沙弥身，赤如栴檀，前为作礼，赞其功德，以种种宝，庄严高车，载死沙弥，至平坦地，积众香木，阇毗供养。严饰是女，极世之殊，置高显处，普使时会一切皆见，语众人言：是女殊妙，容晖乃尔，未离欲者，谁无染心；而此沙弥，既未得道，以生死身，奉戒舍命，甚奇希有！
王即遣人，命请其师，广为大众，说微妙法。时会一切，见闻是事，有求出家持净戒者，有发无上菩提心者，莫不欢喜，顶戴奉行。
