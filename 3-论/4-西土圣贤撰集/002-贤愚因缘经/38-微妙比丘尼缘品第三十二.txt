
闻如是：一时，佛在舍卫国祇陀精舍。
波斯匿王崩背之后，太子琉璃，摄政为王，暴虐无道，驱逐醉象，蹋杀人民，不可称计。时诸贵姓妇女，见其如是，心用憔悴，不乐于俗，即共出家，为比丘尼。国中人民，见诸女人，或是释种，或是王种，尊贵端正，国中第一，悉舍诸欲，出家为道，凡五百人，莫不叹美，竞共供养。
诸比丘尼，自相谓言：吾等今者，虽名出家，未服法药消淫怒痴，宁可共诣鍮兰难陀比丘尼所，谘受经法，冀获所晓。即往其所，作礼问讯，各自陈言：我等虽复为道，未获甘露，愿见开悟。时鍮兰难陀，心自念言：我今当教令其反戒，吾摄衣钵，不亦快乎。即语之曰：汝等尊贵大姓，田业七宝，象马奴婢，所须不乏，何为舍之，持佛禁戒，作比丘尼，辛苦如是，不如还家，夫妻男女，共相娱乐，恣意布施，可荣一世。诸比丘尼，闻说是语，心用惘然，即各涕泣，舍之而去。
复至微妙比丘尼所，前为作礼，问讯如法，即各启曰：我等在家，习俗迷久，今虽出家，心意荡逸，情欲烦炽不能自解，愿见怜愍，为我说法，开释罪盖。尔时微妙，即告之曰：汝于三世，欲问何等？诸比丘尼言：去来且置，愿说现在，解我疑结。
微妙告曰：夫淫欲者，譬如盛火烧于山泽，蔓延滋甚，所伤弥广，人坐淫欲，更相贼害，日月滋长，致堕三塗，无有出期；夫乐家者，贪于合会，恩爱荣乐因缘，生老病死离别，县官之恼，转相哭恋，伤坏心肝，绝而复苏，家恋深固，心意缠缚，甚于牢狱。
我本生于梵志之家，我父尊贵，国中第一。尔时有梵志子，聪明智慧，闻我端正，即遣媒礼，娉我为妇，遂成室家，后生子息。夫家父母，转复终亡。我时妊娠，而语夫言：今我有娠，秽污不净，日月向满，傥有危顿，当还我家见我父母。夫即言善，遂便遣归。至于道半，身体转痛，止一树下。时夫别卧，我时夜生，污露大出，毒蛇闻臭，即来杀夫。我时夜唤数反无声，天转向晓，我自力起，往牵夫手，知被蛇毒，身体肿烂，支节解散。我时见此，即便闷绝。
时我大儿，见父身死，失声号叫。我闻儿声，即时还苏，便取大儿，担著项上，小儿抱之，涕泣进路。道复旷险，绝无人民，至于中路，有一大河，既深且广，即留大儿，著于河边，先担小儿，渡著彼岸。还迎大者，儿遥见我，即来入水水便漂去，我寻追之，力不能救，浮没而去。我时即还，欲趣小儿，狼已啖讫，但见其血流离在地，我复断绝，良久乃苏。
遂进前路，逢一梵志，是父亲友，即问我言：汝从何来，困悴乃尔，我即具以所受苦毒之事告之。尔时梵志，怜我孤苦，相对涕哭。我问梵志：父母亲里，尽平安不？梵志即答我言：汝家父母大小，近日失火，一时死尽。我时闻之，即复闷绝，良久乃苏。
梵志怜我，将我归家，供给无乏，看视如子。时余梵志，见我端正，求我为妇，即相可适，共为室家。我复妊娠，日月已满。时夫出外，他舍饮酒，日暮来归。我时欲产，独闭在内。时产未竟，梵志打门大唤，无人往开。梵志瞋恚，破门来入，即见挝打，我如事说，梵志遂怒，即取儿杀，以酥熬煎，逼我使食，我甚愁恼，不忍食之，复见挝打，食儿之后，心中酸结，自惟薄福，乃值斯人，便弃亡去。
至波罗奈，在于城外，树下坐息。时彼国中，有长者子，适初丧妇，乃于城外园中埋之，恋慕其妇，日往出城，塜上涕哭。彼时见我，即问我言：汝是何人，独坐道边？我如事说，复语我言：今欲与汝入彼园观，宁可尔不？我便可之，遂为夫妻。经历数日，时长者子，得病不救，奄忽寿终。时彼国法，若其生时，有所爱重，临葬之日，并埋塜中。我虽见埋，命故未绝。时有群贼，来开其塜。尔时贼帅，见我端正，即用为妇。数旬之中，复出劫盗，为主所觉，即断其头。贼下徒众，即持死尸，而来还我，便共埋之，如国俗法，以我并埋。
时在塜中，经于三日，诸狼豺狗，复来开塜，欲啖死人，我复得出。重自克责：宿有何殃，旬日之间，遇斯罪苦，死而复生，当何所奉得全余命？即自念言：我昔尝闻，释氏之子，弃家学道，道成号佛，达知去来，宁可往诣身心自归。即便径往，驰趣祇洹。遥见如来，如树花茂星中之月。尔时，世尊以无漏三达，察我应度，而来迎我。我时形露，无用自蔽，即便坐地，以手覆乳。佛告阿难：汝持衣往覆彼女人。我时得衣，即便稽首世尊足下，具陈罪厄，愿见垂愍，听我为道。佛告阿难：将此女人，付瞿昙弥，令授戒法。时大爱道，即便受我，作比丘尼，即为我说四谛之要苦空非常。我闻是法，克心精进，自致应真，达知去来，今我现世所受勤苦，难可具陈，如宿所造，毫分不差。
时诸比丘尼，重复启白：宿有何咎，而获斯殃，唯愿说之。微妙答曰：汝等善听，乃往过去，有一长者，财富无数，无有子息，更取小妇，虽小家女，端正少双，夫甚爱念，遂便有娠，十月已满，生一男儿，夫妇敬重，视之无厌。大妇自念：我虽贵族，现无子息可以继嗣，今此小儿，若其长大，当领门户，田财诸物，尽当摄持，我唐勤苦，积聚财产，不得自在。妒心即生，不如早杀，内计已定即取铁针，刺儿囟上，令没不现，儿渐稍病，旬日之间，遂便命终。小妇懊恼，气绝复苏，疑是大妇妒杀我子，即问大妇：汝之无状，怨杀我子。大妇即时，自咒誓曰：若杀汝子，使我世世夫为毒蛇所杀，有儿子者，水漂狼啖，身现生埋，自啖其子，父母大小，失火而死。何为谤我？何为谤我？当于尔时，谓无罪福反报之殃。前所咒誓，今悉受之，无相代者。欲知尔时大妇者，则我身是。
诸比丘尼，重复问曰：复有何庆，得睹如来，就迎之耶，得在道堂免于生死。微妙答曰：昔波罗奈国，有一大山，名曰仙山，其中恒有辟支佛、声闻、外道神仙，无有空缺。彼时缘觉，入城乞食。有长者妇，见之欢喜，即供养之。缘觉食已，飞升虚空，身出水火，坐卧空中。妇时见之，即发誓言：使我后世，得道如是。尔时妇者，则我身是，缘是之故，得见如来，心意开解，成罗汉道。今日我身，虽得罗汉，恒热铁针，从顶上入，于足下出，昼夜患此，无复竟已，殃祸如是，无有朽败。
尔时五百贵姓比丘尼，闻说是法，心意悚然，观欲之本，犹如炽火，贪欲之心，永不复生，在家之苦，甚于牢狱，诸垢消尽，一时入定，成罗汉道。各共齐心，白微妙曰：我等缠绵系著淫欲，不能自拔，今蒙仁恩，得度生死。时佛叹曰：快哉微妙，夫为道者，能以法教，转相教成，可谓佛弟子。众会闻说，莫不欢喜，稽首奉行。
