
如是我闻：一时，佛在舍卫国祇树给孤独园。
尔时，有长者生一男儿，当尔之时，天雨七宝，遍其家内，皆令积满。即召相师，占相此儿。
相师睹已，见其奇相，答长者言：“儿相殊特.”
长者闻已，心怀欢喜，即语相师：“当为立字.”
相师问曰：“此儿生时，有何瑞应?”
长者答曰：“此儿生时，天雨七宝，满我家内.”
相师答曰：“是儿福德，当为立字，号勒那提婆（此言宝天）.”
儿年转大，才艺博通，闻佛神圣奇德少双，心怀渴仰，贪欲出家，即辞父母，往诣佛所，头面作礼，而白佛言：“唯愿世尊，听我出家.”佛即听许：“善来比丘!”须发自堕，法衣在身。佛为说法，即得罗汉。

阿难白佛：“不审世尊，此宝天比丘，本作何福，而当生时，天雨众宝，衣食自然，无有乏短?”
佛告阿难：“过去世时，有毗婆尸佛，出现于世，度脱众生，不可计数。尔时众僧，游行村落。时彼村中，有诸居士，共请众僧，种种供养。时有贫人，虽怀喜心，家无财宝供养之具，便以一把白石圆珠，用散众僧，发大誓愿.”
佛告阿难：“尔时贫人珠供养者，今此宝天比丘是也。由其过去用信敬心，持白石圆珠散众僧故，乃至九十一劫，受无量福，多饶财宝，衣食自然，无有乏短。缘于尔时有信敬心，今遭我世，得道果证.”
尔时众会，闻佛所说，自生信心，有得初果，乃至四果者，复有发心住不退转。尔时众会，闻佛所说，欢喜奉行。
