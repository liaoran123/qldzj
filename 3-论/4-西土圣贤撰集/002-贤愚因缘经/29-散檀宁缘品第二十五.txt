
如是我闻：一时，佛在舍卫国祇树给孤独园。尔时，世尊与诸弟子千二百五十人俱。尔时国中，有五百乞儿，常依如来，随逐众僧，乞丐自活，经历年岁，厌心内发，而作是言：我等诸人，虽蒙僧福得延余命，苦事犹多，咸作是念，我等今者，宁可从佛求索出家。共诣佛所，于是众人即共白佛：如来出世，甚为难遇，我等诸人，生在下贱，蒙尊遗恩，济活身命，既受殊养，贪得出家，不审世尊，宁可得不？
尔时，世尊告诸乞儿：我法清净，无有贵贱，譬如净水，洗诸不净，若贵若贱，若好若丑，若男若女，水之所洗，无不净者；又复如火，所至之处，山河石壁，天地所有，无大无小，一切万物，其被烧者，无不焦燃；又复我法，犹如虚空，男女大小，贫富贵贱，有入中者，随意自恣。
时诸乞儿闻佛所说，普皆欢喜，信心倍隆，归诚向佛，求索入道。世尊告曰：善来比丘！须发自堕，法衣在身，沙门形相，于是具足。佛为说法，心开意解，即尽诸漏，成阿罗汉。
于时国中，诸豪长者庶民之等，闻诸乞儿佛听入道，皆兴慢心，而作是言：云何如来，听此乞丐下贱之人，在众僧次？我等诸人，傥修福业，请佛众僧，供养食时，奈何令此下贱之徒，坐我床席，捉我食器。尔时，太子名曰祇陀，施设供具，请佛及僧，遣使白佛，唯愿世尊明受我请及比丘僧，因令白佛，所度乞儿作比丘者，我不请之，慎勿将来。佛便受请。
明日食时，佛及众僧，当应请时，告诸乞儿比丘，吾等受请，汝不及例，今可往至郁单越，取自然成熟粳米，还至其家，随意坐次自食粳米。时诸比丘，如命即以罗汉神足，往彼世界，各各自取，满钵还来，摄持威仪，自随次第，乘虚而来，如雁王飞，至祇陀家，随次而坐，各各自食。
于时太子，睹众比丘，威仪进止，神足福德，敬心欢喜，叹未曾有，而白佛言：不审世尊，此诸贤圣大德之众，威神巍巍众相具足，为从何方而来至此，甚可钦敬，唯愿如来，今当为我说其徒众本末因缘。
佛告祇陀：若欲知者，善思听之，当为汝说。此诸比丘正是昨日，所不请者，吾及众僧，向者欲来应太子请，此诸比丘，以不请故，往郁单越，取自然粳米，而自食之。尔时祇陀，闻说是语，极怀惭愧，懊恼自责，我何愚蔽，不别明闇。又复言曰：世尊功德，难可思议，此诸乞儿，于此国中，最为下贱，今日乃得禀受清化，最蒙洪泽，既受现世安乐身福，复获永世无为之乐，如来今日，所以出世，但为此辈，更不存余，又复世尊，不审此徒，往古世时，种何善行，修何功德，今值世尊特蒙殊润，复造何咎，从生以来，乞丐自活，困苦乃尔，世尊慈愍，幸见开示。
佛告之曰：若欲知者，宜善听之，吾当为汝具足解说如是本末。诺，当善听。尔时，世尊便告祇陀：过去久远，无量无数不可思议阿僧祇劫，此阎浮提，有一大国，名波罗奈。国有一山，名曰利师(此言仙山)。古昔诸佛，多住其中；若无佛时，有辟支佛，依其住止；假使复无辟支佛时，有诸五通学仙之徒，复依止住，终无空废。
尔时山中有辟支佛二千余人，恒止其中。于时彼国，有火星现，是其恶灾，此星已现，十二年中，国当干旱无有天雨，不得种植，国必破矣。是时国内，有一长者，名散檀宁，其家巨富，财谷无量，恒设供具，给诸道士。
时千快士，往至其家，求索供养，而作是言：我等诸人，住在彼山，值国枯旱，乞食叵得，长者若能供我食者，当住于此，若不见与，当至余方。长者于时，即问藏监：今我藏中，所有谷米，足供此诸大士食不，吾欲请之。藏监对曰：唯愿时请，所有谷食，饶多足供。长者即请千辟支佛，饮食供养。彼残千人，复诣其家，亦求供养。长者复问其藏监曰：卿所典藏，谷食多少，更有千人，亦欲设供，足能办不？其藏监言：所典谷食，想必足矣，若欲设供，宜可时请。于时长者，即便请之，差五百使，供设饮食。
时诸使人，执作食具，经积年岁，厌心便生，并作是说：我等诸人，所以辛苦，皆由此诸乞儿之等。尔时长者，恒令一人知白时到。时此使人，养一狗子，若往白时，狗子逐往，日日如是。尔时使人，卒值一日忘不往白，狗子时到，独往常处，向诸大士，高声而吠。诸辟支佛，闻其吠声，即知来请，便至其家，如法受食，因白长者：天今当雨，宜可种植。长者如言，即令诸作人赍持作器，勤力耕种，大麦小麦，一切食谷，悉皆种之。经数时间，所种之物，尽变为瓠。长者见已，怪而问之。诸大士曰：此事无苦，但勤加功，随时溉灌。如言勤灌，其后成熟，诸瓠皆大，加复繁盛。即擘看之，随所种物，成治净好，麦满其中。长者欢喜，合家藏积，其家满溢，复分亲族，合国一切，咸蒙恩泽。
是时五百作食之人念言：斯之所获果实之报，将由斯等大士之恩，我等云何恶言向彼？即往其所，请求改悔。大士听之。悔过已竟，复立誓言：愿使我等于将来世，遭值贤圣，蒙得解脱。由此之故，五百世中，常作乞儿，因其改悔复立誓故，今遭我世，蒙得过度。
太子当知，尔时大富散檀宁者，岂异人乎，我身是也；时藏监者，今须达是；时日日往白时到人者，优填王是；时狗子者，由其吠故，世世好音，美音长者是也；尔时五百作食之人，今此五百阿罗汉是。
尔时祇陀，及众会者，睹其神变，感佛功德，克心精勤，有得初果及四果者，复有专修快士行者，复有兴心求佛道者，各各精勤，求遂本心，欢喜踊跃，顶戴奉行。
