
如是我闻：一时，佛在罗阅祇耆阇崛山中。
尔时城边，有一汪水，污泥不净，多诸粪秽，屎尿臭处。国中人民，凡鄙之类，恒以瑕秽，投归其中。有一大虫，其形像蛇，加有四足，于其汪水，东西驰走，或没或出，经历年载，常处其中，受苦无量。
尔时，世尊将诸比丘，前后围绕，至彼坑所，问诸比丘：汝等颇识此虫宿缘所造行不？时诸比丘，咸皆思量，无有能知斯所造行，俱共白佛，皆云不知。
时佛告曰：汝等当听，吾当为汝说斯所造行。过去有佛，名毗婆尸，出现于世，教化已周，迁神涅槃。彼佛法中，有十万比丘，净修梵行，闲居乐静，依于一山。其山左右，有好林树，华果茂盛蓊郁无比，其诸树间，流泉浴池，清凉可乐。时诸比丘，依慕住止，遵善行道，勤修不懈，悉具初果，乃至四果，无有凡夫。
时有五百贾客，共相合集，欲入大海，发引径路，经由此山，见诸比丘克心精勤，内怀欣敬，思欲设供。时诸贾客，共相合率，往请众僧，求索供养。值诸檀越，各各已请，日日相次，竟不从意。即诣众僧，辞入大海：设我等众，安隐来还，当设供养，愿哀见许。时僧默然，允可受请。众贾入海，大获珍宝，平安还至，到众僧所，选众妙宝最上价者，用施众僧，规俟饮食，若食多者，随意用之。于时众僧，受其宝物，持用付授。僧摩摩帝，于后众僧，食具向尽，从其求索，尔时珍宝，当用续食。时摩摩帝，答众僧言：贾客前时，自与我宝，何缘乃索？上座维那，语摩摩帝：檀越前时，以宝施僧，令汝举之，今僧食尽，当用裨佐。时摩摩帝，瞋恚而言：汝曹啖屎，此宝是我所有，何缘乃索？时彼众僧，见摩摩帝已起恶意，即便散去。
由其欺僧恶口骂故，身坏命终，堕阿鼻狱，身常宛转沸屎之中，历九十一劫，乃从狱出，今复堕此屎尿池中，经历年岁，未由得脱。所以者何？过去有佛，号曰式弃，将诸比丘，临过此坑，示诸弟子，为说本末；复次有佛，名曰随叶，亦复将从诸比丘众，俱往到其所，说其因缘，从此命终，还入地狱，经历数万亿岁，其后命终，复生是中；次复有佛，名曰拘留秦，亦共徒众，围绕至此坑所，垂示诸比丘，说其本末；次名拘那含牟尼佛，亦共弟子，来至此坑；次迦葉佛，亦来至此，咸为弟子，说其因缘；次第七佛，我释迦牟尼，今示汝等因缘本末，观视其虫；如是一切贤劫千佛，各各皆尔，将诸弟子，到其坑所，指示其虫，说其曩昔所造因缘。
时诸比丘，闻佛所说，心惊毛竖，共相敕励，慎护身口意业，信受佛语，欢喜奉行。
