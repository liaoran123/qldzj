
如是我闻：一时，佛在舍卫国祇树给孤独园。尔时，世尊将侍者阿难，入城分卫。世尊身上所著之衣，有少穿坏，将欲以化应度众生，乞食周讫，欲还所止。
有一婆罗门，来至佛所，为佛作礼，睹佛容颜光相殊特，见佛身衣有少破坏，心存惠施，割省家中，得少白氎，持用施佛：唯愿如来，当持此氎以用补衣。佛即受之。时婆罗门，见佛受已，心情欢喜，倍加踊跃。佛哀此人，即与授决，于当来世二阿僧祇百劫之中，当得作佛，神通相好，十号具足。佛授记已，欢喜而去。
国中豪贤长者居士，咸兴此心：云何世尊，受彼少施，酬以大报？作是念已，各为如来，破损好氎，作种种衣，持用奉佛。阿难问佛：世尊先昔造何善行，能令一切奉施衣服，愿佛为说，令得开解。世尊告曰：谛听著心，当为汝说过去因缘。阿难曰：诺，我当善听。
佛告阿难：乃往过去无量无数阿僧祇劫，尔时有佛，名毗婆尸，出现于世，与其徒众九万人俱。彼时有王，名曰槃头。有一大臣，请佛及僧，三月供养。佛即许可。既蒙可已，还至其家，办具所须。时槃头王，亦欲供养佛及众僧，往至佛所，而白佛言：愿得如来及比丘僧三月供养。佛告槃头：吾先已受彼大臣请，大人之法，不宜中违。王即还宫，告其臣曰：佛处我国，吾欲供养，云卿已请，今可避我，我供养讫，卿乃请之。臣答王言：若使大王保我身命，复保如来常住于此，复令国土常安无灾，若使能保此诸事者，我乃息意，放王先请。王自念言：斯事叵办。复更晓曰：卿请一日，我复一日。臣便可之，更互设会，各满所愿。尔时大臣，为彼如来，办具三衣，皆悉丰足，复为九万诸比丘众，作七条衣，人与一领。阿难当知，尔时大臣，以上衣服，施佛及僧供养之者，岂异人乎，则我身是，我乃世世，植福无厌，今悉自得，终不唐捐。
时阿难等，闻说是已，欢喜勤修，造诸福业，心怀踊跃，顶戴奉行。
