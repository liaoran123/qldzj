
尔时，世尊在舍卫国祇陀精舍，与诸比丘大众说法。
尔时国内，有一长者，财富无量，金银七宝，象马牛羊，奴婢人民，仓库盈溢，无有男儿，唯有五女，端正聪达。其妇怀妊，长者命终。时彼国法，若其命终，家无男儿，所有财物，悉应入官。王遣大臣，摄录其财，垂当入官，其女心念，我母怀妊，未知男女，若续是女，财应属官，若其是男，应为财主。念已，往白王言：我父命终，以无男故，财应入王，然今我母怀妊，须待分身，若苟是女，入财不迟，若或是男，应为财主。时波斯匿王，任法平整，即可所白，听如其言。其母不久，月满生儿，其身浑沌，无复耳目，有口无舌，又无手足，然有男根，即为作字，名镘慈毗梨。尔时是女，具以是事，往问于王。王闻是已，思惟其义，不以眼耳鼻舌手足等，而为财主，乃以男故，得为财主，儿有男根，应得父财，即告诸女，财属汝弟，吾不取也。
尔时大女，往适他家，奉给夫主，谦卑恭谨，拂拭床褥，供设饮食，迎来送去，拜起问讯，譬如婢事大家。比近长者，睹其如是，怪而问言：夫妇之道，家家皆有，汝独何为改操若兹？女子对曰：我父终没，家财无量，虽有五女，犹当入王，会母分身，生我一弟，无有眼耳舌及手足，但有男根，得为财主，以是义故，虽有诸女，不如一男，是故尔耳。
长者闻已，怪其如是，即与其女，往至佛所白言：世尊，彼长者子，以何因缘，无有眼耳舌及手足，而生富家，为此财主。佛告长者：善哉问也，谛听善思，当为汝说。唯然，乐闻。
佛告长者：乃往过去，有大长者兄弟二人，兄名檀若世质，弟名尸罗世质。其兄少小，忠信成实，常好布施，拯救贫乏，以其信善，举国称美。王任此人，为国平事，诤讼曲直，由之取决。是时国法，举贷取与，无有券疏，悉诣平事，檀若世质，以为明人。时有贾客将欲入海，从弟尸罗世质，多举钱财，以供所须。时弟长者，唯有一子，其年幼小，即将其子并所出钱，到平事所，白言：大兄，是贾客子，从我举钱，入海来还，应得尔许，兄为明人，我若终亡，证令子得。平事长者，指言如是。其弟长者，不久命终。
时贾客子，乘船入海，风起波浪，船坏丧失，时贾客子，捉板得全，还其本国。时长者子，闻其船坏空归，向家唯见此人，便自念言：此虽负我，今者空穷，何由可得，须有当偿时。此贾客长者，复与余贾举假，续复入海，获大珍宝，安隐吉还，心自念言：彼长者子，前虽见我，不从我债，我举钱时，此人幼稚或时不忆，或以我前穷，故不债耶，今当试之。即严好马，众宝服饰，宝衣乘马入市。长者子见服乘如是，心念此人，似还有财，当试从债，即遣人语言：汝负我钱，今可见偿。答言：可尔。当思宜了。
贾客自念，所举顿大，重生累息，无由可毕，当作一策乃可了耳。即持一宝珠，到平事妇所白言：夫人，我本从尸罗世质，举少钱财，其子来从我债，今上一珠，价直十万，若从我债，可嘱平事莫为明人。其妇答言：长者诚信，必不肯尔，为当试语。即受其珠。平事暮归，妇即具白。长者答言：何有是事，以我忠信不妄语故，故王立我，为国平事，若一妄言，此事不可。时贾客来，具告情状，即还其珠。
时贾客子，更上一珠，价直二十万，复往白言：愿使嘱及，此既小事，但作一言，得三十万；彼若得胜，虽复侄儿，无一钱分，此理可通。尔时女人，贪爱宝珠，即为受之。暮更白夫：昨日所白，事亦可通，愿必在意。长者答言：绝无此理，我以可信，得为平事，若一妄语，现世当为世所不信，后世当受无量劫苦。
尔时长者，有一男儿，犹未能行。其妇泣曰：我今与汝，共为夫妻，若有死事，犹望不违，嘱此小事，直作一言，当不相从，我用活为，若不见随，我先杀儿，然后自杀。长者闻此，譬如人噎，既不得咽亦不得吐，自念我唯有此一子，若其当死，财无所付，若从是语，今则不为人所信用，将来当受无量苦恼，迫蹙不已，即便可之。其妇欢喜，语贾客言，长者已许。
贾客闻之，欣悦还家，严一大象，众宝庄校，著大宝衣，乘象入市。长者子见，心喜念言：是人必富，服乘乃尔，我得财矣。即往语曰：萨薄当知，先所负钱，今宜见偿。贾客惊言：我都不忆，何时负君，若相负者，明人是谁。长者子言：若干日月，我父及我，手付汝钱，平事为我明人，何缘言不？贾客子言：我今不念，苟有时事，当还相偿。寻共相将，至平事所。长者子言：此人往日，亲从我父，举若干钱，伯为明人，我时亦见，事为尔不？答言：不知。其侄惊曰：伯父尔时，审不见闻，不作是语，此事可尔，不以手足，指是财耶。答言：不尔。侄子恚曰：以伯忠信，王令平事，国人信用，我亲弟子，非法犹尔，况于外人，枉者岂少，此之虚实，后世自知。
佛告长者，欲知尔时平事长者，今镘慈毗梨无有耳目浑沌者是，由于尔时一妄语故，堕大地狱，多受苦毒，从地狱出，五百世中，常受浑沌之身，由于尔时好布施故，常生豪富得为财主。善恶之报，虽久不败，是故汝等，当勤精进，摄身口意，莫妄造恶。
时诸大众，闻佛所说，有得初果至四果者，有发无上菩提心者，莫不欢喜，顶戴奉行。
