
如是我闻：一时，佛在摩竭国竹园之中。尔时，世尊与诸比丘，向毗舍离，到梨越河所。
是时河边，有五百牧牛人，五百捕鱼人。其捕鱼者，作三种网，大小不同。小者二百人挽，中者三百人挽，大者五百人挽。于时如来，去河不远，而坐止息，及诸比丘，亦皆共坐。
时捕鱼人，网得一鱼，五百人挽，不能使出，复唤牧牛人众，合有千人，并力挽出。得一大鱼，身有百头，若干种类，驴马骆驼、虎狼猪狗、猿猴狐狸、如斯之属。众人甚怪，竞集看之。
是时世尊，告阿难曰：彼有何事，大众皆集，汝往试看？阿难受教，即往看视，见一大鱼，身有百头，还白世尊，如所见事。世尊寻时，共诸比丘，往至鱼所，而问鱼言：汝是迦毗梨不？答言：实是。郑重三问：汝是迦毗梨不？答言：实是。复问：教匠汝者，今在何处？答言：堕阿鼻狱中。
尔时，阿难及于大众，不知其缘，白世尊曰：今者何故，唤百头鱼，为迦毗梨，唯愿垂愍，而见告示。佛告阿难：谛听谛听，当为汝说。昔迦葉佛时，有婆罗门，生一男儿，字迦毗梨(此言黄头)，聪明博达，于种类中，多闻第一，唯复不如诸沙门辈。其父临终，殷勤约敕，汝慎莫与迦葉沙门讲论道理，所以者何，沙门智深，汝必不如。
父没之后，其母问曰：汝本高明，今颇更有胜汝者不？答言：沙门殊胜于我。母复问言：云何为胜？答言：我有所疑，往问沙门，其所演说，令人开解，彼若问我，我不能答，以是之故，自知不如。母复告言：何以不往学习其法？答言：欲学其法，当作沙门，我是白衣，何缘得学？母复告曰：伪作沙门，学习已达，还来在家。奉其母教，而作比丘。
经少时间，读诵三藏，综练义理。母问之曰：今得胜未？答言：学问中胜，不如坐禅，何以知之，我问彼人，悉能分别，彼人问我，我不能知，因是事故，未与他等。母复告曰：自今已往，若共谈论，傥不如时，便可骂辱。迦毗梨言：出家沙门，无复过罪，云何骂之？答言：但骂，卿当得胜。时迦毗梨，不忍违母，后日更论，理若短屈，即便骂言：汝等愚騃，无所识别，剧于畜生，知晓何法，诸百兽头，皆用比之。如是数数，非一非二，缘是果报，今受鱼身，而有百头。
阿难问佛：何时当得脱此鱼身？佛告阿难：此贤劫中，千佛过去，犹故不脱。尔时，阿难及于众人，闻佛所说，怅然不乐，悲伤交怀，咸共同声，而作是言：身口意行，不可不慎。
时捕鱼人，及牧牛人，一时俱共合掌向佛，求索出家，净修梵行。佛即言可，善来比丘，须发自落，法衣在体，便成沙门。是时世尊，为说妙法，种种苦切，漏尽结解，成阿罗汉。复为会众广说诸法，分别四谛苦集灭道，有得初果乃至四果，有发大道意者，其数甚多。
尔时四众，闻佛所说，欢喜奉行。
