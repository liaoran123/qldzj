
如是我闻：一时，佛在舍卫国祇树给孤独园，与大比丘众千二百五十人俱。
尔时，国内有豪长者，生一男儿，面首端正。其儿生已，家内自然，天雨众华，积满舍内，即字此儿，名弗波提婆（此言华天）。
儿年转大，往至佛所，见佛颜容相好无比，见已欢喜，心自思惟：“我生处世，得值圣尊，今当请佛及诸众僧.”即白佛言：“唯愿世尊，及与众僧，明日屈意，临适鄙家，受少蔬食，因见福度.”
佛知其根，即时受请。于时华天，还至其家。明日食时，佛与众僧，往至其家。华天即化作宝床座，遍其舍内，整设严饰。佛及众僧，即坐其座。华天欲须种种饮食，其人福德自然而办。佛与众僧，食已摄钵，广为华天，具说诸法。华天合家，得须陀洹。
于时华天，即辞父母，求索出家，为佛弟子。父母听之，即至佛所，稽首佛足，求作比丘，禀受佛教。佛听入道，赞言：“善来比丘!”须发自堕，袈裟著身，即成沙门，遵修佛教，逮得罗汉。

尔时，阿难见斯事已，往至佛所，长跪白言：“世尊，是华天比丘，本植何福，而得如是自然天华，又能化作床座饮食？世尊当为决散此疑.”
佛告阿难：“欲知善听！过去有佛，名毗婆尸，出现于世，度脱众生。时诸众僧，游行聚落，到诸豪族，皆悉供养。时有一人，贫无钱财，见僧欢喜，恨无供养，即于野泽，采众草华，用散众僧，至心作礼，于是而去.”
佛告阿难：“尔时贫人供散华者，今此华天比丘是也。由其过去世用信敬心，采华散僧至心求愿，九十一劫，所生之处，身体端正，意有所须，欲得饮食坐卧之具，寻时如念，自然而至。缘斯之福，自致得道。是故，阿难，一切众生，莫轻小施以为无福。犹如华天，今悉自得.”
尔时，阿难及诸众会，闻佛所说，欢喜奉行。
