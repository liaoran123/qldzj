
如是我闻：一时，佛在罗阅祇迦兰陀竹园。
尔时，阿难在林树间，静坐思惟，欻生此念：如来正觉，诸根具足，功德慧明，殊妙难量，世尊先昔，本何因缘，发此大乘无上之心，修习何事，而得如是胜妙之利。作是念已，即从禅起，往诣佛所，头面作礼，前白佛言：如诸如来，于诸世间人天之中，最尊最妙，功德慧明，巍巍无量，不审世尊，先昔以何因缘，发此大乘无上之心。佛告阿难：汝欲知者，善思念之，吾当为汝，具分别说。阿难白佛：诺，当善听。
佛告阿难：过去久远，无量无边不可思议阿僧祇劫，此阎浮提，有大国王，名摩诃波罗婆修（此言大光明），主五百小国。尔时，大王与诸群臣，俱出游猎，王所乘象，欲心炽盛，担王驰走，奔逐牸象，渐逼林木，突入树间。象师白王，捉树自立，足得全济。王用其言，俱共持树。象去之后，王心大怒，苦责象师，欲即杀之：由卿调象，不合制度，致使今者几危吾身。象师白王：调之如法，但今此象，为欲所惑，欲心难调，非臣咎也，愿见宽恕，却后三日，象必自还，观臣试之，万死不恨。即便停置，如期三日，象还诣宫。
尔时象师，烧七铁丸，令色正赤，逼象吞之。象不敢违，吞尽即死。王意开解，及诸群臣，叹未曾有，复问之曰：如此欲心，谁能调者？时有天神感悟象师，令答王曰：佛能调之。王闻是语，便发心言：如此胶固，难调伏法，唯佛能除。即自誓愿：愿求作佛！精勤历劫，未曾休替，至于今日，果获其报。佛告阿难，欲知尔时大国王者，今我身是。
尔时众会，闻佛所说，咸发无上正真道意，欢喜踊跃，不能自胜，顶受奉行。
