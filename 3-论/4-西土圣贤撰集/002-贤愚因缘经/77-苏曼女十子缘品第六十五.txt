
如是我闻：一时，佛在舍卫国祇树给孤独园。
尔时须达长者，末下小女，字曰苏曼，面首端正，容貌最妙。其父怜爱，特于诸子，若游行时，每将共去。于是长者，将至佛所，其女见佛，情倍欣踊：愿得好香，涂佛住室。斯女手中，有宾婆果。佛从索之，奉教便与。佛寻于上，书香种稷，还以与之。女共其父，还归城里，便行推买种种妙香，如佛所须，持诣祇洹，躬自捣磨，日日如是。
时特叉利国王，遣其一儿，使到舍卫。初适他土，广行观看。渐渐展转，复至精舍。见苏曼女在中磨香，爱其姿容，欲得为妻，即往入城，启波斯匿王，云有此女，可适我意，愿王见赐，勿违我志。王问之曰：是谁家女？答言：是须达女。王言：卿自从索，吾不能知。复重启王：王若相听，当自求之。王言：可尔。彼国王儿，发遣子弟，车乘众物，先归本国，唯留一象及己在后，往至祇洹，搏苏曼女，累骑而去。须达闻之，遣人追逐，象走驶速，不能及逮，即达本土，便用为妇。
后遂怀妊，生卵十枚，卵后开敷，有十男儿，形貌殊好，与人有异，年遂长大，勇健非凡，然喜畋猎，伤害物命。其母矜愍，教使莫尔。诸子白母：射猎之事，最为快乐，母今相遮，将为见憎。母复告言：吾爱汝等，是以相制，若当憎汝，终无此言，所以者何，夫杀生之罪，当入地狱，受诸苦恼，数千万岁，常为鹿头、羊头、兔头、诸禽兽头，阿傍狱卒之所猎射，无央数岁，虽思解脱，其何由乎。诸子白母：如母所说，为自出心，从他边闻？母复告言：吾昔从佛，闻如此事。
儿复问母：佛者何人，幸愿具宣。母告诸子：卿不闻乎，迦维罗卫净饭王子，形相炳著，应为圣王，厌老病死，出家学道，愿行成就，得无上果，巨身丈六，相好无比，三明六通，遐鉴无外，前知无穷，却知无极，观省三世，如掌中珠。诸子闻之，心内欣然，因更问母：佛今近远，为可见不？母便答言：今在舍卫。诸子启母，求往觐佛。母即听之。
诸子同时，共诣舍卫。其祖须达，见之情悦，倍加爱念，将至祇洹，奉觐如来。诸子见佛，姿好形貌，踰前所闻，数千万倍，五情欣喜，不能自胜。佛因随宜，为说妙法，十人俱时，得法眼净，便复白佛，求索出家。佛问之曰：汝父母听不？答言：未谘。佛言：父母未听，不得染化。须达复言：斯是我孙，我得自在，我今放之，于理亦可。佛便允然，听使为道，须发自堕，法衣在身，便成沙门，精勤大业，尽得罗汉。斯十比丘，甚相钦敬，行则俱进，住在同处。国中人民，莫不宗戴。
阿难白佛：此十比丘，有何福庆，生在贵家，容貌奇特，遭值世尊，尽于苦际。佛告阿难：乃往过去九十一劫，有毗婆尸佛，出现于世，教化毕讫，而般涅槃，分布舍利，起无量塔。时有一塔，朽故崩坏，有一老母，而修治之。有年少十人，偶行睹见，问老母曰，何所施为？老母语言，斯是尊塔，功德弥弘，是以修补，欲望善果。年少欢喜，助共兴功，所作已竟，誓为母子。其十年少，愿共同生。从是已来，九十一劫，天上人中，恒与俱生，受福快乐，常有三事，胜于余人，一者形体端正，二者众所敬爱，三者恒得长寿。经尔许时，不堕三塗，今遇我世，沐浴清化，诸尘垢尽，咸逮应真。欲知尔时老母者，今苏曼女是；尔时十年少者，今十罗汉是。
佛说此时，其在大会，有得须陀洹、斯陀含、阿那含、阿罗汉者，发大乘意逮不退者，信受佛语，欢喜奉行。
