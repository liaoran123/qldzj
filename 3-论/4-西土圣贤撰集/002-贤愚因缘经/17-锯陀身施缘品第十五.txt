
如是我闻：一时，佛在罗阅祇耆阇崛山中。
尔时，世尊身有风患。祇域医王，为合药酥，用三十二种诸药杂合，令佛日日服三十二两。时提婆达，常怀嫉妒，心自高大，望与佛齐，闻佛世尊服于药酥，情中贪慕，欲与佛同，复敕祇域：“当与我合.”
尔时，祇域复与合之，因语之言：“日服四两.”
提婆达问：“佛服几两?”
祇域答言：“日三十二两.”
提婆达言：“我亦当服三十二两.”
祇域答言：“如来身者，不与汝同。汝若多服，必更为患.”
提婆达言：“我若服之，身足能消。我身佛身，有何差别？但与我服.”即皆效佛，日日亦服三十二两。药在体中流注诸脉，身力微弱不能消转，举身肢节，极患苦痛，呻吟唤呼，烦愦宛转。
世尊怜愍，即遥伸手以摩其头，药即时消，痛患除愈。
看识佛手，因而言曰：“悉达余术，世不承用，复学医道，善能使知.”

于时阿难，闻说此语，情用怅悢，长跪白佛：“提婆达多，不识恩养。世尊慈矜，为之除患，方更吐此不善之言！有何情怀，能生此心，长夜思嫉，向佛世尊?”
佛告阿难：“提婆达者，不但今日怀不善心欲中伤我，过去世时亦常恶心杀害于我.”
阿难白佛：“不审过去伤害之事，因缘云何?”
佛言：“善听！当与汝说.”
应曰：“唯然世尊，当一心听.”
佛告阿难：“过去久远不可计数阿僧祇劫，此阎浮提有一大城，名波罗奈。尔时国王，名梵摩达，凶暴无慈，奢淫好乐，每怀恶忌，好为伤害。尔时，其王欻于梦中，见有一兽，身毛金色。其诸毛端，出金光明，照于左右，皆亦金色。觉已自念：‘如我所梦，世必有此，当敕猎者求觅其皮。’作是念已，召诸猎师，而告之曰：‘我梦有兽，身毛金色，毛头出光，殊妙晃朗。想今国界，必有此物，仰汝等辈广行求捕。若得其皮，当重赐与，令汝子孙，食用七世。若不用心，求不得者，当俱诛灭汝等族党。’
“时诸猎师，得王教已，忧愁愦愦，无复方计，聚会一处，共议此事：‘王所梦兽，生未曾睹，当于何所而求觅此？若今不得，王法难犯，我曹徒类，永无活路。’论此事已，益增闷恼。又复有言：‘此山泽中，毒虫恶兽，亦甚众多，远行求觅，必不能得，交当丧身，困死林野。且私募一人，令行求之。’众人言善，更相简练，晓劝一人：‘汝可尽力广行求觅。若汝吉还，我曹合物，当重赏汝。设令山泽遇害不还，亦当以物与汝妻子。’
“其人闻此，心自念言：‘为此众人，分弃身命。’内计已定，即可当行，办道路具，涉险而去。行已经久，身羸力弊。天时盛暑，到热沙道，唇干渴乏，郁蒸欲死，穷酸苦切，悲悴而言：‘谁有慈悲，矜怜我者？当见拯济，救我身命。’时山泽中，有一野兽，名曰锯陀，身毛金色，毛头光明，遥闻其语，甚怜愍之。身入冷泉，来至其所，以身裹抱，小还有力，将至水所，为其洗浴，行拾果蓏，来与食之。
“体既平复，而自念言：‘今睹此兽，毛色金光，正是我王所求之者。然我垂死，赖其济命，感识其恩，未能酬报，何能生心，当害于此？若复不获，彼诸猎师，宗党徒类，当被诛戮。’念是事已，悲不自胜。锯陀问言：‘何以不乐？’垂泣而说心所怀事。锯陀语言：‘此事莫忧，我皮易得！计我前世舍身无数，未曾为福而能舍寿，今以身皮，济彼众命，心怀欢喜。如有所获，但剥取皮，莫便绝命。我已施汝，终无悔恨。’尔时猎师，即徐剥皮。
“尔时锯陀，即自立愿：‘今我以皮，用施此人，救彼诸人所爱之命。持此功德，施及众生，用成佛道无上正真，普度一切生死之苦，安著涅槃永乐之处。’作此愿已，三千国土，六变震动。诸天宫殿，动摇不宁，各用惊愕，推寻其相。见于菩萨剥皮布施，即从天下来到其所，散花供养，涕泪如雨。剥皮去后，身肉赤裸，血出流离，不可看睹。复有八万蝇蚁之属，集其身上，同时唼食。时欲趣穴，复恐伤害，忍痛自持，身不动摇，分以身施，死于彼中。时诸蝇蚁，缘食菩萨身者，命终之后，皆得生天。尔时猎师，担皮到国，奉上于王。王见欢喜，奇之未有，喜其细软，常敷用卧，心乃安隐，情用快乐。
“如是，阿难，欲知尔时兽锯陀者，今我身是。彼梵摩达王，今提婆达是。八万诸虫，我初成佛，始转法轮，上八万诸天得道者是。此提婆达，于彼世时伤害于我，乃至今日，犹无善心，长夜思害，欲相中伤.”
贤者阿难，及诸会者，闻佛所说，悲怅兼怀，各自感励，勤求法要，有得须陀洹、斯陀含、阿那含、阿罗汉者，有种辟支佛因缘者，有发无上佛道意者，有住不退地者，咸各欢喜，敬戴奉行。
