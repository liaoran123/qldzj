
如是我闻：一时，佛在舍卫国祇树给孤独园。
尔时国内，有婆罗门，名宾头卢埵阇，其妇丑恶，两眼复青，纯有七女，无有男儿，家自贫困，诸女亦穷。妇性弊恶，恒骂其夫，女等更互来求所须，比未称给，瞋目涕哭。其七女夫瑧集其舍，承待供给，恐失其意，田有熟谷，未见践治，从他借牛，将往践之，守牛不谨，于泽亡失。时婆罗门，坐自思惟：我种何罪，酸毒兼至，内为恶妇所骂，七女所切，女夫来集，无以承当，复失他牛，不知所在。广行推觅，形疲心劳，愁闷恼悸。
偶到林中，值见如来坐于树下，诸根寂定，静然安乐。时婆罗门，以杖拄颊，久住观之，便生此念：瞿昙沙门，今最安乐，无有恶妇骂詈斗诤，诸女熬恼，贫女夫等，烦损愁苦，又复无有田中熟谷，不借他牛，无有失忧。佛知其心，便语之曰：如汝所念，如我今者，静无众患，实无恶妇咒诅骂詈，无有七女熬恼于我，亦无女夫竞集我家，亦复不忧田中熟谷，不借他牛，无有亡忧。佛告之曰：欲出家不？即白佛言：如我今者，观家如冢，妇女众缘，如处怨贼，世尊慈愍，听出家者，甚适鄙愿。佛即告曰：善来比丘！须发自堕，身所著衣，变成袈裟。佛为说法，即于坐处诸垢永尽，成阿罗汉。
阿难闻之，叹言：善哉！如来权导，实难思议，此婆罗门，宿种何庆，得离众患，获兹善利，犹如净氎易染为色。佛告阿难：此婆罗门，非但今日蒙我恩泽离苦获安，过去世时，亦赖我恩，得免众厄，复获安快。阿难白佛：不审世尊，过去世时，云何免救令其脱苦。佛告阿难：谛听谛听，善思念之，吾当为汝广分别说。阿难白佛：诺当善听。
佛告阿难：乃往过去阿僧祇劫，有大国王，名阿波罗提目伽（此言端正），治以道化，不枉人民。时王国中，有婆罗门，名檀腻羁，家理空贫，食不充口，少有熟谷，不能治之，从他借牛，将往践治，践谷已竟，驱牛还主，驱到他门，忘不嘱付，于是还归。牛主虽见，谓用未竟，复不收摄。二家相弃，遂失其牛，后往从索，言已还汝，共相诋谩。尔时牛主，将檀腻羁，诣王债牛。
适出到外，值见王家牧马之人，时马逸走，唤檀腻羁，为我遮马。时檀腻羁，下手得石，持用掷之，偶值马脚，当手即折。马吏复捉，亦共诣王。
次复前行到深水边，不知渡处。值一木工，口衔㧻斤，褰衣垂越。时檀腻羁，问彼人曰：何处可渡？彼人应声答渡处所，其口已开，㧻斤堕水，求觅不得，复来捉之，共将诣王。
时檀腻羁，为诸债主，所见催逼，加复饥渴，便于道次，从酤酒家，乞少白酒，酒家怜愍，即便丐与，得他酒已，上床饮之，不意被下有小儿卧，饮酒比竟，压令腹溃。尔时儿母，复捉不放，汝之无道，枉杀我儿，并共持著，将诣王宫。
到一墙边，内自思惟：我之不幸，众过横集，若至王所，傥能杀我，我今逃之，或可得脱。作是念已，自跳踯墙，不意墙后有织老公，身堕其上，老公即死。时织公儿，复捉得之，便与众人，共将诣王，云杀我父。
次复前行，见有一雉住在树上，遥问之曰：汝檀腻羁，今欲那去？即以上缘，向雉说之。雉复报言：汝到彼所，为我白王，我在余树，鸣声不快，若在此树，鸣声哀好，何缘乃尔，汝若见王，为我问之。次见毒蛇，蛇复问之：汝檀腻羁，今欲何至？即以上事，具向蛇说。蛇复报言：汝到王所，为我白王，我常晨朝，初出穴时，身体柔软，无有众痛，暮还入时，身粗强痛，碍孔难前。时檀腻羁，亦受其嘱。复见母人，而问之言：汝欲何趣？复以上事，尽向说之。母人告曰：汝到王所，为我白王，不知何故，我向夫家，思父母舍；父母舍住，思念夫家。亦受其嘱。
时诸债主，咸共围守，将至王前。尔时牛主，前白王言：此檀腻羁从我借牛，云用践谷，不还见付，失我牛去，我从索牛，不肯偿我。王问之曰：何不还牛？檀腻羁曰：我实贫困，熟谷在田，彼有恩意，以牛借我，我用践讫，驱还归主，主亦见之，虽不口付，牛在其门，我空归家，不知彼牛竟云何失。王语彼人：卿等二人，俱为不是，由檀腻羁口不付，汝当截其舌；由卿见牛不自收摄，当挑汝眼。彼人白王：请弃此牛，不乐剜眼截他舌也。即听和解。
马吏复言：彼之无道，折我马脚。王便为问檀腻羁言：此王家马，汝何以辄打折其脚？跪白王言：债主将我，从道而来，彼人唤我，令遮王马，马奔叵御，下手得石捉而掷之，误折马脚，非故尔也。王语马吏：由汝唤他，当截汝舌；由彼打马，当截其手。马吏白王：自当备马，勿得行刑。各共和解。
木工复前云：檀腻羁，失我㧻斤。王即问言：汝复何以失他㧻斤。跪白王言：我问渡处，彼便答我，口中㧻斤，失堕渠水，求觅不得，实不故尔。王语木工：由汝唤故，当截其舌；担物之法，礼当用手，由卿口衔致使堕水，今当打汝前两齿折。木工闻是，前白王言：宁弃㧻斤，莫行此罚。各共和解。
时酒家母，复牵白王。王问檀腻羁：何以乃尔枉杀他儿？跪白王言：债主逼我，加复饥渴，彼乞少酒，上床饮之，不意被下有卧小儿，饮酒已讫，儿已命终，非臣所乐，唯愿大王，当见恕察。王告母人：汝舍酤酒，众客猥多，何以卧儿置于坐处，覆令不现，汝今二人，俱有过罪，汝儿已死，以檀腻羁，与汝作婿，令还有儿，乃放使去。尔时母人，便叩头曰：我儿已死，听各和解，我不用此饿婆罗门用作夫也。于是各了，自得和解。
时织工儿，复前白王：此人狂暴，蹑杀我公。王问言曰：汝以何故，枉杀他父？檀腻羁曰：众债逼我，我甚惶怖，趒墙逃走，偶堕其上，实非所乐。王语彼人：二俱不是，卿父已死，以檀腻羁，与汝作公。其人白王：父已死了，我终不用此婆罗门以为父也，听各共解。王便听之。
时檀腻羁，身事都了，欣踊无量，故在王前。见二母人，共诤一儿，诣王相言。时王明黠，以智权计，语二母人：今唯一儿，二母召之，听汝二人，各挽一手，谁能得者，即是其儿。其非母者，于儿无慈，尽力顿牵，不恐伤损；所生母者，于儿慈深，随从爱护，不忍抴挽。王鉴真伪，语出力者：实非汝子，强谋他儿，今于王前，道汝事实。即向王首：我审虚妄，枉名他儿，大王聪圣，幸恕虚过。儿还其母，各尔放去。复有二人，共诤白氎，诣王纷纭。王复以智，如上断之。
时檀腻羁，便白王言：此诸债主，将我来时，于彼道边，有一毒蛇，殷勤倩我，寄意白王，不知何故，从穴出时，柔软便易，还入穴时，妨碍苦痛，我不自知，何缘有是？王答之言：所以然者，从穴出时，无有众恼，心情和柔，身亦如是；蛇由在外，鸟兽诸事，触娆其身，瞋恚隆盛，身便粗大，是以入时，碍穴难前，卿可语之，若汝在外，持心不瞋，如初出时则无此患。
复白王言：道见女人，倩我白王，我在夫家，念父母舍，若在父舍，复念夫家，不知所以，何缘乃尔？王复答言：卿可语之，由汝邪心，于父母舍更畜傍婿，汝在夫家念彼傍人，至彼小厌，还念正婿，是以尔耳，卿可语之，汝若持心，舍邪就正则无此患。
又白王言：道边树上，见有一雉，倩我白王，我在余树，鸣声不好，若在此树，鸣声哀和，不知其故，何缘如是？王告彼人：所以尔者，由彼树下有大釜金，是以于上，鸣声哀好，余处无金，是以住上，音声不好。
王告檀腻羁：卿之多过，吾已释汝，汝家贫穷困苦理极，树下釜金，应是我有，就用与汝，卿到可掘取。奉受王教，一一答报。掘取彼金，贸易田业，一切所须，皆无乏少，便为富人，尽世快乐。
佛告阿难：尔时，大王阿波罗提目佉者，岂异人乎，我身是也；尔时婆罗门檀腻羁者，今婆罗门宾头卢埵阇是，我往昔时，免其众厄，施以珍宝，令其快乐，吾今成佛，复拔彼苦，施以无尽法藏宝财。尊者阿难，及诸众会，闻佛所说，欢喜奉行。
