
如是我闻：一时，佛在舍卫国祇树给孤独园。时此国中，有一长者，其家大富，财宝无数，生一男儿，身体金色。长者欣庆，即设施会，请诸相师，令占吉凶。时诸相师，抱儿看省，见其奇相，喜不自胜，即为立字，字修越那提婆(此言金天)。此儿福德，极为纯厚，其生之日，家中自然出一井水，纵广八尺，深亦如是，其水汲用，能称人意，须衣出衣，须食出食，金银珍宝，一切所须，作愿取之，如意即得。
儿年转大，才艺博通。长者爱之，未敢逆意，而作是念：我子端正，容貌无伦，要当推求选择名女，形容色状，殊姿越群，金容妙体，类我儿者，当往求之。即募诸贾，周遍求之。时阎波国，有大长者，而生一女，字修跋那婆苏(此言金光明)，端正非凡，身体金色，晃昱照人，细滑光泽，初生之日，亦有自然八尺井水，其井亦能出种种珍宝，衣服饮食称适人情。时彼长者，亦自念言：我女端正，人中英妙，要得贤士，形色光晖，如我女比，乃当嫁与共为婚姻。尔时女名远布舍卫，金天名称复闻女家。时二长者，各怀欢喜，即各相诣，求为婚姻。娶妇已竟，还至舍卫。
时金天家，便设上供，请佛及僧，供养一日。佛受其请，往至舍食，食已摄钵，具为长者、金天夫妇，广演妙法，开解其心。金天夫妻，及其父母，即时坏破二十亿洞然之恶，心情开解，获须陀洹。尔时，世尊便还精舍。于是金天与金光明，俱白父母，求索出家。父母即听许。俱往佛所，稽首佛足，作礼绕竟，求入佛道。佛寻听可，赞言：善来比丘！须发自堕，法衣著身，便成沙门。于是金天在比丘众，金光明比丘尼付大爱道，渐渐教化，悉成罗汉，三明六通具八解脱，一切功德，悉皆具足。
阿难白佛：不审世尊，金天夫妇，本造何行，自生以来，多财饶宝，身体金色，端正第一，得此一井能出一切，唯愿如来，当具宣示。
佛告阿难：乃往过去九十一劫，时世有佛，号毗婆尸，佛既灭度，遗法在世。后有诸比丘，游行教化，到一村落。有诸人民豪贤长者，见众僧至，各竞供设衣被饮食，无有乏短。时有夫妻二人，贫饿困乏，每自思念：我父在时，财宝积满，富溢难量；今者我身贫困极甚，坐卧草蓐，衣不盖形，家无升斗，何其苦耶！尔时虽富财宝无量，不遭斯等众圣之僧，今既得值，无钱供养。思惟是已，怆然而啼，懊恼堕泪，堕妇臂上。
妇见夫涕，而问之言：有何不适，懊恼若是？婿答妇言：汝不知耶，今有众僧适过此村，豪贤居士，咸兴供养，我家贫乏，独无升斗，于此众僧，不种善缘，今者贫困，来世又剧，我惟此已，是故泣耳。妇答婿言：今当如何，正欲供养，无有财宝，虽有空意，不遂其愿。妇语婿言：今汝可往至本舍中，于故藏内推觅财宝，若苟得之，当用供养。时夫如言，至故藏内，遍行推觅，得一金钱，持至妇所。于时其妇，有一明镜，即共合心，当用布施，置一新瓶，盛满净水，以此金钱著瓶水中，以镜著上，持至僧所，到已至心，用布施僧。于时众僧即为受之，各各取水，而用洗钵，复有取水而饮之者。时彼夫妇，欢喜情悦。作福已竟，遇疾命终，生忉利天。
佛告阿难：尔时贫人持一瓶水，布施僧者，今此金天夫妇是也，由其前世持一金钱，及一瓶水并此明镜，施众僧故，世世端正，身体金色，容仪晃昱殊妙无比，九十一劫，恒常如是，由于尔时，有敬信故得离生死，逮得应真，阿难当知，一切福德，不可不作，如彼贫人，以少施故，乃获如是无量福报。
尔时，阿难及诸众会，闻佛所说，咸兴施心，勤加福业，欢喜奉行。
