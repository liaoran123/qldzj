
如是我闻：一时，佛在舍卫国祇树给孤独园。尔时诸比丘，各处异国，随意安居，经九十日，安居已竟，各诣佛所，谘受圣教。尔时，世尊与诸比丘，隔别经久，慈心愍伤，即举千辐相轮神手，而慰谕之，下意问讯：汝等诸人，住在僻远，饮食供养，得无乏耶？如来功德，世无俦类，今乃下意，瞻诸比丘，特怀谦敬。阿难见之，甚怪所以，即白佛言：世尊出世，最为殊特，功德智慧，世之希有，今乃下意，慰谕问讯诸比丘众，何其善耶，不审世尊，兴发如是谦卑之言为远近耶？世尊告曰：欲知不乎，明听善思，当为汝说。奉教，善听。
佛告阿难：过去久远，无数无量不可思议阿僧祇劫，此阎浮提，有一大国，名波罗奈。时有一人，好修家业，意偏爱金，勤力积聚，作役其身，四方治生，所得钱财，尽用买金，因得一瓶，于其舍内，掘地藏之。如是种种，勤身苦体，经积年岁，终不衣食，聚之不休，乃得七瓶，悉取埋之。其人后时，遇疾命终，由其爱金，转身作一毒蛇之身，还其舍内，守此金瓶。经积年岁，其舍磨灭，无人住止，蛇守金瓶，寿命年岁，已复向尽。舍其身已，爱心不息，复受本形，自以其身，缠诸金瓶。
如是展转，经数万岁。最后受身，厌心复生，自计由来，为是金瓶，而受恶形，无有休已，今当用施快福田中，使我世世蒙其福报。思惟计定，往至道边，窜身草中，匿身而看，设有人来，我当语之。尔时毒蛇见有一人顺道而过，蛇便呼之。人闻呼声，左右顾望，不见有人，但闻其声，复道而行。蛇复现形，唤言：咄人，可来近我。人答蛇言：汝身毒恶，唤我用为，我若近汝，傥为伤害。蛇答人言：我苟怀恶，设汝不来，亦能作害。其人恐惧，往至其所。蛇语人言：吾今此处，有一瓶金，欲用相托供养作福，能为之不，若不为者，我当害汝。其人答蛇：我能为之。
时蛇将人，共至金所，出金与之，又告之曰：卿持此金，供养众僧，设食之日，好念持一阿翰提来，取我舁去。其人担金，至僧伽蓝，付僧维那，具以上事，向僧说之，云其毒蛇，欲设供养。克作食日，僧受其金为设美膳，作食日至，其人持一小阿翰提，往至蛇所。蛇见其人，心怀欢喜，慰喻问讯，即盘其身，上阿翰提。于是其人，以氎覆上，担向佛图。
道逢一人，问担蛇人：汝从何来，体履佳不？其人默然，不答彼问；再三问之，不出一言。所持毒蛇，即便瞋恚，含毒炽盛，欲杀其人，还自遏折，复自思念：云何此人，不知时宜，他以好意，问讯进止，郑重三问，无一言答，何可痴耶？作是念已，毒心复兴，隆猛内发，复欲害之，临当吐毒，复自思惟：此人为我作福，未有恩报，如是再三，还自奄伏，此人于我，已有大恩，虽复作罪，事宜忍之。
前到空处，蛇语其人：下我著地。穷责极切，嘱诫以法。其人于是，便自悔责，生谦下心，垂矜一切。蛇重嘱及：莫更尔耶。其人担蛇，至僧伽蓝，著众僧前。于时众僧，食时已到，住街而立。蛇令彼人次第付香，自以信心，视受香者，如是尽底，熟看不移。众僧引行，绕塔周匝，其人捉水，洗众僧手。蛇怀敬意，观洗手人，无有厌心。众僧食讫，重为其蛇，广为说法，蛇倍欢喜，更增施心，将僧维那，到本金所，残金六瓶，尽用施僧。作福已讫，便取命终，由其福德，生忉利天。
佛告阿难：欲知尔时担蛇人者，岂异人乎，则我身是；尔时毒蛇者，今舍利弗是。我乃往日担蛇之时，为蛇见责，惭愧立誓，生谦下心，等视一切，未曾中退，乃至今日。时诸比丘，阿难之等，闻佛所说，欢喜奉行。
