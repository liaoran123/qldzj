
如是我闻：一时，佛在舍卫国祇树给孤独园。
尔时尊者舍利弗，昼夜三时，恒以天眼，观视世间，谁应度者，辄往度之。尔时有诸贾客，欲诣他国。其诸商人，共将一狗，至于中路，众贾顿息。伺人不看，闲静之时，狗便盗取众贾人肉。于时众人，即怀瞋恚，便共打狗，而折其脚，弃置空野，舍之而去。
时舍利弗，遥以天眼，见此狗身，挛躃在地，饥饿困笃，悬命垂死，著衣持钵，入城乞食，得已持出飞至狗所，慈心怜愍，以食施与。狗得其食，济活余命，心甚欢喜，倍加踊跃。时舍利弗，即为其狗，具足解说微妙之法。狗便命终，生舍卫国婆罗门家。
时舍利弗，独行乞食。婆罗门见，而问之言：尊者独行，无沙弥耶？舍利弗言：我无沙弥，闻卿有子，当用见与。婆罗门言：我有一子，字曰均提，年既孩幼，不任使令，比前长大，当用相与。时舍利弗，闻彼语已，即戢在心，还至祇洹。至年七岁，复来求之。时婆罗门，即以其儿，付舍利弗，令使出家。时舍利弗，便受其儿，将至祇洹，听为沙弥。渐为具说种种妙法，心意开解，得阿罗汉，六通清彻，功德悉备。
时均提沙弥，始得道已，自以智力，观过去世，本造何行，来受此形，得遭圣师，而获果证。观见前身，作一饿狗，蒙我和尚舍利弗恩，今得人身，并获道果，欣心内发，而自念言：我蒙师恩，得脱诸苦，今当尽身供给所须，永作沙弥，不受大戒。
尔时，阿难而白佛言：不审此人，曩昔之时，兴何恶行，受此狗身，造何善根，而得解脱？佛告阿难：乃往过去迦葉佛时，有诸比丘，集在一处。时年少比丘，音声清雅，善巧赞呗，人所乐听。有一比丘，年高耆老，音声浊钝，不能经呗，每自出声，而自娱乐。其老比丘，已得罗汉，沙门功德，皆悉具足。于时年少妙音比丘，见老沙门音声钝浊，自恃好声，而诃之言：今汝长老，声如狗吠。轻诃已竟，时老比丘，便呼年少：汝识我不？年少答曰：我大识汝，汝是迦葉佛时比丘。上座答曰：我今已得阿罗汉道，沙门仪式，悉具足矣。时年少比丘，闻其所说，心惊毛竖，惶怖自责，即于其前，忏悔过咎。时老比丘，即听忏悔。由其恶言，五百世中，常受狗身，由其出家持净戒故，今得见我，蒙得解脱。
尔时，阿难闻佛所说，欢喜信受，顶戴奉行。
