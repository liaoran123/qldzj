
如是我闻：一时，佛在波罗奈国。尔时，世尊于林泽中，为天人四辈之类，演说妙法。时虚空中，有五百群雁，闻佛音声，深心爱乐，盘桓回翔，寻欲来下至世尊所。时有猎师，张施罗网，五百群雁，堕彼网中，为猎师所杀，生忉利天，父母膝上，忽然生长，如八岁儿，身体端严，颜貌无比，光相明净，喻若金山。便自念言：我以何因，生此天中？天人心聪神解，即识宿命，缘爱法声，果报生天，当报其恩。即共同时，持天花香，下阎浮提波罗捺国，至世尊所，天光明曜，犹宝树林，一时曲躬，礼世尊足，合掌白言：我蒙世尊说法音声，生在妙处，愿重矜愍，开示道要。尔时，世尊便为演说四谛妙法。天人开悟，得须陀洹果，即还天上，不堕三塗，随缘七生，得尽诸漏。
尔时，阿难白世尊言：昨夜有天光明照曜，礼敬世尊，不知其缘，愿见告示。佛告阿难：善思念之，当为汝说。世尊昨日，在林泽中，为天世人四辈之众，敷演妙法，有五百群雁，爱敬法声，心悦欣庆，即共飞来，欲至我所，堕猎师网中，于时猎师，即取杀之，因此善心，生忉利天，自识宿命，故来报恩。
尔时，阿难闻佛所说，欢喜踊跃，叹未曾有，而作是言：如来出世，实为奇妙，陶演法雨，莫不蒙润，乃至禽鸟，犹闻法声，获福乃尔，岂况于人信心受持，计其果报，过踰于彼，百千万倍，不可为比。佛告阿难：善哉善哉，如汝所说，如来出世，多所润益，普雨甘露，浸润群生，以是之故，当共一心信敬佛法。
尔时，阿难及诸众会，闻佛所说，欢喜奉行。
