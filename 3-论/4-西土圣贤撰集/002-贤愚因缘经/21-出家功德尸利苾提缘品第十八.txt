
如是我闻：一时，佛在摩伽陀国王舍城迦兰陀竹园中。
尔时，世尊赞叹出家功德因缘，其福甚多。若放男女、若放奴婢、若听人民、若自己身，出家入道者，功德无量。布施之报，十世受福，六天人中，往返十倒，犹故不如放人出家及自出家功德为胜。何以故？布施之报，福有限极；出家之福，无边无量。又持戒果报，五通神仙，受天福报，极至梵世。于佛法中，出家果报，不可思议，乃至涅槃，福故不尽。假使有人，起七宝塔，高至三十三天，所得功德，不如出家。何以故？七宝塔者，贪恶愚人，能坏破故；出家之法，无有毁坏。
欲求善法，除佛法已，更无胜故。如百盲人，有一明医，能治其目，一时明见；又有百人，罪应挑眼，一人有力，能救其罪令不失目；此二人福，虽复无量，犹亦不如听人出家及自出家其德弘大。何以故？虽能施于二种人目，此人唯各获一世利，又肉眼性，性有败坏；听人出家、若自出家，展转示导众生永劫无上慧眼，慧眼之性，历劫无坏。何以故？福报人天之中，自恣受乐，无穷无尽，毕成佛道。所以者何？由出家法，灭魔眷属，增益佛种，摧灭恶法，长养善法，灭除罪垢，兴无上福业。是故佛说出家功德，高于须弥，深于大海，广于虚空。
若使有人为出家者，作诸留难，令不从志，其罪甚重。如夜黑闇，无所睹见；是人罪报，亦复如是，入深地狱黑闇无目。譬如大海，江河百流，悉投其中；此人罪报，亦复如是，一切诸恶，皆集其身。如须弥山劫火所烧，无有遗余；此人亦尔，地狱火烧，无有穷已。譬如迦留楼醯尼药，极为苦毒，若等斤两，比于石蜜；彼善恶报，亦复如是。
听人出家、若自出家，功德最大。以出家人，以修多罗为水，洗结使之垢，能灭除生死之苦，为涅槃之因；以毗尼为足，践净戒之地；阿毗昙为目，睹世善恶；恣意而游步八正之路，至涅槃之妙城。以是义故，放人出家、若自出家，若老若少，其福最胜。

尔时，世尊在王舍城迦兰陀竹园。时王舍城，有一长者，名尸利苾提(此言福增)，其年百岁，闻出家功德如是无量，便自思惟：我今何不于佛法中出家修道！即辞妻子奴婢大小，我欲出家。其人老耄，家中大小，莫不厌[怡-台+亥]，轻贱其言，无从用者，闻欲出家，咸各喜言：汝早应去，何以迟晚，今正是时。
尸利苾提，即出其家，往趣竹园，欲见世尊求出家法。到竹园已，问诸比丘：佛世尊大仙，大悲广利天人者，今何所在？比丘答言：如来世尊，余行教化利益，不在。尸利苾提又问：次佛大师智慧上足，更复是谁？比丘指示，彼尊者舍利弗是。即拄杖至舍利弗所，舍杖作礼，白言：尊者，听我出家。时舍利弗，视是人已，念此人老，三事皆缺，不能学问、坐禅、佐助众事，告言：汝去，汝老年迈，不得出家。次向摩诃迦葉、优波离、阿[少/兔]楼陀等，次第五百大阿罗汉。彼皆问言：汝先向余人未？答言：我先已向世尊，世尊不在；次向尊者舍利弗。又问彼何所说，答曰：彼告我言，汝老年迈不得出家。诸比丘言，彼舍利弗智慧第一，尚不听汝，我等亦复不听汝也，譬如良医，善知瞻病，舍不疗治，余诸小医，亦悉拱手，当知是人，必有死相，以舍利弗大智不听，其余比丘，亦尔不听。
尸利苾提，求诸比丘，不得出家，还出竹园，住门阃上，悲泣懊恼，举声大哭：我从生来，无有大过，何故特不听我出家？如优波离，剃发贱人；尼提，下秽除粪之人；鸯掘摩罗，杀无量人；及陀塞羁，大贼恶人；如是等人，尚得出家，我有何罪，不得出家？
作是语时，世尊即于其前踊出，放大光明，相好庄严，譬如忉利天王帝释七宝高车。佛问福增：汝何故哭？尔时长者，闻佛梵音，心怀喜踊，如子见父，五体投地，为佛作礼，泣白佛言：一切众生，杀人作贼，妄语诽谤，下贱等人，皆得出家，我独何罪，特不听我佛法出家？我家大小，以我老耄，不复用我，今于佛法，不得出家，今设还家，必不能前，我当何所趣，我今定当于此舍命。
尔时，佛告尸利苾提：谁能举手于虚空中，而作定说，是应出家，此人不应？是老长者白佛言：世尊、法转轮王，第一智子、次佛、第二世间导师，舍利弗者，此不听我佛法出家。尔时，世尊以大慈悲，慰喻福增，譬如慈父慰喻孝子，而告之言：汝莫愁忧苦恼，我今当令汝得出家，非舍利弗三阿僧祇劫精勤苦行、百劫修福；非舍利弗世世难行，破头挑眼，髓脑血肉，皮骨手足，耳鼻布施；非舍利弗投身饿虎，入于火坑，身[啄-口+扌]千钉，剜身千灯；非舍利弗国城妻子，奴婢象马，七宝施与；非舍利弗初阿僧祇劫供养八万八千诸佛、中阿僧祇劫供养九万九千诸佛、后阿僧祇劫供养十万诸佛世尊，出家持戒，具足尸波罗蜜；非舍利弗于法自在；何得制言，此应出家，此人不应，唯我一人，于法自在，唯我独乘六度宝车，被忍辱铠，于菩提树下，坐金刚座，降魔王怨，独得佛道，无与我等？汝来随我，我当与汝出家。
如是世尊种种慰喻，忧恼即除，心大欢喜，便随佛后，入佛精舍，告大目揵连，令与出家。何以故？众生随缘得度，或有于佛有缘，余人则不能度；于余人有缘，佛则不度；于舍利弗有缘，目连、迦葉、阿那律、金毗罗等一切弟子，则所不度；如是展转，随其有缘，余人不度。尔时目连亦思，此人年高老耄，诵经、坐禅、佐助众事，三事悉缺，然佛法王，敕使出家，理不有违，即与出家，受具足戒。
此人前世，已种得度因缘，已吞法钩，如鱼吞钩，必出不疑；已曾修集诸善功德，昼夜精勤，修集读诵修多罗毗尼阿毗昙，广通经藏。以年老故，不能随时恭敬迎送礼问上座。诸年少比丘，以先出家，为上座故，常苦言克切。此老耄比丘，自恃年高，读经学问，憍慢自大，不相敬承。时老比丘，便自思惟：我在家时，为家大小之所刺恼，今来出家，望得休息，而复为此诸少年辈之所激切，何罪乃尔，益增苦恼。又作是念：我今宁死。时彼林边，有大河水，既深且驶，寻往岸边，脱身袈裟，置树枝上，长跪向衣，啼泣堕泪，自立誓言：我今不舍佛法众僧，唯欲舍命，我此身上衣，布施持戒精进诵经，设有报者，愿我舍身，生富乐家，眷属调顺，于我善法，不作留难，常遇三宝，出家修道，遭值善师，示悟涅槃。誓已，于河深驶回波覆涌之处，欲投其中。
尔时目连，以天眼观我老弟子，为作何事，寻见弟子，放身投水，未至水顷，以神通力，接置岸上。问言：法子，汝何所作？尸利苾提，甚大惭愧，即自思惟，当以何答？我今不应妄语诳师，设诳师者，世世获罪，当无舌根，又我和尚，神通玄鉴，我纵妄语，亦自知之，世若有人，智慧明达，性实质直，诸天应敬，若有智慧，而怀谄诳，可为人师，人应供养，若无智慧，而有质直，虽不兼物，行已自济，若人愚痴，心怀谄诳，一切众中，恶贱下劣，设有所说，人悉知之，皆言此人谄欺无实，假令实说，舍不信用，是故我若欺诳和尚，此非我宜，当如实说。即白师言：我厌家出家，欲求休息，今复不乐，故欲舍命。
目连闻已，即作是念：此人设当不以生死恐畏之事而怖之者，于出家利，空无所获。即告之言，汝今至心，捉我衣角，莫中放舍。即奉师教，譬如风性，轻举所吹尘草，上冲虚空，神足游空，若捉一毛，随意所至。尔时目连，犹如猛鹰衔于小鸟，飞腾虚空，目连神足，亦复如是，身升虚空，屈伸臂顷，至大海边。海边有一新死女人，面貌端正身容殊妙，女相具足，见有一虫，从其口出，还从鼻入，复从眼出，从耳而入。目连立观，观已舍去。尸利苾提白言：和尚，此何女人，状相如是？目连告言：时到当说。小复前行，见一女人，自负铜镬，搘著水边，然火吹之既沸，脱衣自入镬中，发爪先脱，肉熟离骨，沸吹骨出，在外风吹，寻还成人，自取其肉而食啖之。福增见已，心惊毛竖，白言：和尚，自食肉者，为是何人？目连告曰：时到当说。次小前行，见一大身，多有诸虫，围唼其身，乃至支节，无有空处如针头许，时有大声，叫唤啼哭，震动远近，如地狱声。白言：和尚，此大恶声，为是何人？目连告言：时到当说。次复见有一大男子，周匝多有兽头人身，诸恶鬼神，手执弓弩，三叉毒箭，镞皆火燃，竞共射之，身皆焦燃。白言：和尚，此是何人，受兹苦毒，逃走无所？师言：且住，时至当说。次前经久，见一大山，下安刀剑，见有一人，从上投下，刀戟剑槊，坏刺其身，即自收拔，还竖本处，复还上山，如前不息。见已白师：此复何人而受斯苦。告言且止，时到当说。
次前见有一大骨山，高七百由旬，能障蔽日，使海荫黑。尔时目连，于此骨山一大肋上，来往经行，弟子随行，寻自思惟：我今和尚，既已无事，我宁可问向来事不？念已白言：唯愿和尚，为我解说向所见事。目连告言：今正是时。即白：和尚，先所见者，是何女人？目连答言：汝欲知者，是舍卫城大萨薄妇，容貌端正，夫甚爱敬，尔时萨薄，欲入大海，贪恋此妇，不能舍离，即将入海，与五百贾客，上船入海，时妇常以三奇木头，擎镜照面，自睹端正，便起憍慢，深生爱著，时有一大龟，以脚蹋船，船破没海，萨薄及妇，五百贾客，一切皆死。大海之法，不受死尸，若水回波，夜叉罗刹，出置岸上。
众生命终，随所爱念，死即生中。或有难言：随所爱著、便往生者，谁爱地狱而入地狱者？众答曰：若有众生，盗三尊财及父母物，乃至杀人，如是大罪，应堕炽火地狱；是人为风寒冷病所逼，便思念火，欲得入中，念已命终，便堕是狱；若人盗佛灯明及直物，或盗僧祇灯烛薪草，若破坏拨撤僧祇房舍讲堂，若冬寒时，剥脱人衣，若以力势，以冰寒时，水灌奴婢及以余人，若抄掠时，剥人衣裳，如是罪报，应堕寒冰地狱；是人为热病所逼，常思寒冷之处，念想之时，即堕此狱；优钵罗，钵头摩，拘物头，分陀利地狱，亦复如是。寒冷地狱中，受罪之人，身肉冰燥，如焦豆散，脑髓米爆，头骨碎破百千万分，身骨擘裂，如剖箭栝。若人悭贪，断饿众生不随时饮食，应堕饿鬼；得逆气病，不能下食，瞻病知识，以种种食，强劝之言，是甜是酢，此美易消，汝可强食，便起恚心，使我何时眼不见食，尔时命终，生饿鬼中。若人愚痴，不信三宝，诽谤毁道，应堕畜生。为病所困，唯得伏卧，不得偃侧，不喜善言，左右定知此人必死，便逼劝言，汝当听法受斋受戒，汝当见佛像见比丘僧，汝当布施，其人心意，都不喜乐，为强敦喻，便增恶念，愿我得一不闻三宝善名处者，快不可言，尔时命终，生畜生中。若有修善种人天因，此人不为大病所困，临命终时，心不错乱，所亲左右，知其将死，各劝之言，乐闻法不，欲见像不，欲见比丘听经偈不，汝喜欲得受斋戒不，欲得财物施佛像不，悉答言好，复与说言，施佛形像，得成佛道，供养法者，在所生处，得深智慧，达解法相，若施众僧，所生之处，得大珍宝，随意无乏，病人闻已，欢喜愿言，使我所生常遇三宝闻法开悟，尔时命终，得生人中。若人广种生天善因，清净施戒，乐听经法，修持十善，其人将终，安隐仰卧，见佛形像天宫婇女及闻天乐，颜色和悦，举手上向，尔时命终，即生天中。此萨薄妇，自爱著身，命终还生故身作虫，舍此虫身，堕大地狱，受苦无量。
尸利苾提白言：和尚，自食肉者，是何妇人？目连告曰：是舍卫国优婆夷婢，彼优婆夷，请一清净持戒比丘，夏九十日，奉给供养，于自陌头，起房安止，自办种种香美饮食，时到使婢送食供养，婢至屏处，选好美者，自取食之，余与比丘，大家觉婢颜色悦泽有饮食相，问言，汝得无污比丘食，答言大家，我亦有信非邪见人，何缘先食，比丘食已，有残与我，我乃食之，若我先食，使我世世自食身肉，以是因缘故，先受轻系花报之罪，命终当堕大地狱中，受正果报，苦毒无量。
福增白言：所见大身，诸虫唼食，发大恶声，复是谁乎？告言福增：是濑利吒营事比丘，以自在故，用僧祇物花果饮食，送与白衣，受此花报，于此命终，堕大地狱；唼食诸虫，即是尔时得物之人。
白言：和尚，彼举声哭，众箭相射，洞身火燃，复是何人？目连告言：此人前身，为大猎师，多害禽兽，以是罪故，受斯苦毒，于此命终，堕大地狱，经久难出。
又问：和尚，彼大山上自投来下，刀剑矛槊，刺害其身，拔已复上，此是何人？目连答言：是王舍城中，大健斗将，以猛勇故，身处前锋，或以刀剑矛槊，伤克物命，故受此报，于是死已，堕大地狱，受苦长久。
福增又白：今此骨山，复为是谁？目连告言：汝欲知者，此即是汝故身骨也。尸利苾提，闻是语已，心惊毛竖，惶怖汗水，白言：和尚，愿我今者，心未裂顷，时为我说本末因缘。目连告言：生死轮转，无有边际，而善恶业，终无朽败，必受其报，造若干业，随行受报。
目连又言：过去世时，此阎浮提，有一国王，名昙摩苾提(此言法增)，好喜布施持戒闻法，有慈悲心，性不暴恶，不伤物命，王相具足，政法治国，满二十年。事间闲暇，共人博戏。时有一人犯法杀人，诸臣白王，外有一人，犯于王法，云何治罪？王时慕戏，脱答之言：随国法治。即案限律，杀人应死，寻杀此人。王博戏已，问诸臣言：向者罪人，今何所在，我欲断决。臣白王言：随国法治，今已杀竟。王闻是语，闷绝躃地，诸臣左右，冷水洒面，良久乃苏，垂泣而言：宫人妓女，象马七珍，悉于此住，唯我一人，独地狱中，受诸苦痛，我本未为王时，而此宫中，亦有王治，我不久死，此中亦当续有王治，我名为王，而害人命，当知便是旃陀罗王，不知世世当何所趣，我今决定，不须为王，即舍王位，入山自守。
时王命终，生大海中，作摩竭鱼，其身长大，七百由旬，诸王大臣，自恃势力，枉克百姓，离别人民，剥脱众生，命终多作摩竭大鱼，多有诸虫，唼食其身，譬如拘执及毾[登*毛]茸，著身诸虫，亦复如是，身瘙痒故，揩玻瓈山，碎杀诸虫，血流污海，百里皆赤，以此罪缘，于是命终，堕大地狱。
时摩竭鱼，一眠百岁，觉已饥渴，即便张口，海水流入，如注大河，尔时适有五百贾客，入海采宝，值鱼张口，船行驶疾，投趣鱼口，贾人恐怖，举声大哭，各作是言，我等今日，决定当死，各随所敬，或有称佛及法众僧，或称诸天山河鬼神父母妻子兄弟眷属，并作是言，我等今日，是为最后见阎浮提，更永不见，尔时垂入摩竭鱼口，一时同声，称南无佛，时鱼闻称南无佛声，即时闭口，海水停止，诸贾客辈，从死得活，此鱼饥逼，即便命终，生王舍城中，夜叉罗刹，即出其身，置此海边，日曝雨洗，肉消骨在，此骨山是。福增当知，尔时法增王者，汝身是也，缘杀人故，堕大海中，为摩竭鱼，汝今既已还得人身，不厌生死，若于此死，当堕地狱，欲出甚难。
时尸利苾提，既见故身，闻是说已，畏于生死，于所修法，次第忆念，系心注意，观见故身，解法无常厌离生死，尽诸结漏，得罗汉道。目连欢喜，告言：法子，汝今所应作者，皆已作竟，汝来向此，因我力来，汝今可以自神力去。尔时目连，飞升虚空，尸利苾提，随和尚后，如鸟子从母，还至竹林。
时诸年少，未知得道，如前激刺，尸利苾提，心已调顺，威仪安详，默无所陈。佛知此事，欲护诸比丘不起恶业故，又欲显此老比丘德，于大众中，呼福增言：汝来福增，汝今日往大海边耶？福增白言：实往世尊。汝所见者，今可说之。福增比丘，具白世尊如所见事。佛言：善哉善哉，福增比丘，如汝所见事实如是，汝今已离生死之苦，得涅槃乐，应受一切人天供养，比丘所应作事，汝已具足。年少比丘，闻佛是语，深怀忧悔，如是智慧贤善之人，我等无智，恶心刺弄，我等云何受此罪报？时诸比丘，即从坐起，至福增所，五体投地，而作是言：诸善人生，与悲俱生，大德今生，亦应当与大悲俱生，唯愿于我生怜愍心，受我悔过。福增答言：我于诸人，无不善心，可尔悔过。尸利苾提，见诸年少心怀恐怖，即为说法。诸比丘，闻厌生死法，精勤修集，断结尽漏，得罗汉道。
福增因缘善名流布遍王舍城，诸人咸言，甚奇甚特，此老长者，于此城中，老耄无施，今于佛法，出家成道，显说如是希有妙法。时城中人，多发净心，或有听放男女奴婢人民令出家者，或自出家者，莫不欢喜相劝出家，以是因缘，出家功德，无量无边。福增百岁，方乃出家，成就如是诸大功德，况诸盛年，欲求妙胜大果报者，应勤修法出家学道，欢喜奉行。
