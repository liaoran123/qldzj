
尔时，世尊在舍卫国祇树给孤独园祇洹精舍，与大比丘众，围绕说法。
尔时国中，有一长者，其妇怀妊，月满生女，端正殊妙，容貌少双。其初生时，细软白氎，裹身而生。父母怪之，召师占相，师曰甚吉，有大福德，因为作字，名曰叔离(此言白也)。叔离长大，氎随身大，此女瑰玮，国内远近，竞来娉求。父母念言，女年已大，宜当嫁处，即使工师为作璎珞。叔离问父：锻是金银，用作何等？父告之言：汝年已大，欲嫁处汝，故作环玔。女白父母言：我欲出家，不乐嫁去。父母爱念，不违其志，寻为出氎，欲作五衣。女见复问：欲作何等？告言：为汝作衣。白父母言：我此所著，悉已具足，更不须作，唯愿听我，时往佛所。父母即将，往诣佛所，头面作礼，求索出家。佛言善来，头发自堕，所著白氎，寻成五衣，付大爱道，为比丘尼，精进不久，成阿罗汉道。
阿难白佛言：叔离比丘尼，本种何功德，生长者家，生与氎俱，出家不久，得阿罗汉道。佛告阿难：谛听善思，吾今说之。阿难言：唯然。
佛言：过去久远，有佛出世，名毗婆尸，与诸弟子，广度一切。时王臣民，多设供养，作般遮于瑟。有一比丘，恒行劝化，令诣佛所，听法布施。时有女人，名檀腻伽，极为贫穷，夫妇二人，共有一氎，若夫出行，则被而往，妇便裸住坐于草敷，若妇被氎出外求索，夫则裸坐草蓐。劝化比丘，次至其家，见是女人，因劝之言，佛世难值，经法难闻，人身难得，汝当听法，汝当布施，广说悭贪布施之报。
女人白言：大德，小住。还入舍中，语其夫言：外有沙门，劝我见佛听法布施，我等先世，不布施故，致此贫穷，今当以何为后世资。夫答之言：我家穷困如是，虽可有心，当以何施？妇言：前世不施，今致是困，今复不种，后欲何趣，汝但听我，我决欲施。夫心自念：此妇或能少有私产，我当听之，即可之言，欲施便施。寻曰：我意欲以此氎布施。夫言：我之与汝共此一氎，出入求索，以自存活，今若用施，俱当守死，欲作何计。妇言：人生有死，不施与施，会归当死，宁施而死，后世有望，不施而死，后遂当剧。夫欢喜言：分死用施。妇即还出，白比丘言：大德可上屋上，我当布施。比丘答言：若欲施者，汝当面施，为汝咒愿。叔离白言：唯此被氎，内无异衣，女形秽恶，不宜此脱。即还入内，遥于向下，脱身上氎，授与比丘。比丘咒愿，持至佛所。
佛言：比丘，持此氎来。比丘授佛，佛自手受。此氎垢污，时王会众，微心嫌佛受此垢氎。佛知众心，而告之言：我观此会清净大施，无过于此以氎施者。大众闻已，莫不悚然。夫人欢喜，即脱己身所著严饰璎珞宝衣，送与其妇檀腻伽。王亦欣悦，脱身衣服，送与其夫，命令诣会。毗婆尸佛，广为大众，说微妙法。时会大众，得度者众。
佛告阿难：欲知尔时贫穷女人檀腻伽者，今叔离比丘尼是，由于尔时以清净心氎布施故，九十一劫所生之处，常与氎生，无所乏少，随意悉得，缘于彼佛，闻深妙法，愿解脱故，今得遇我，成阿罗汉，是故汝等，应勤精进闻法布施。
佛说是时，得道者众，莫不欢喜，顶戴奉行。
