
如是我闻：一时，佛在舍卫国祇树给孤独园。尔时国中，有豪长者，财富无量，唯无子息，每怀悒迟，祷祠神祇，求索一子，精诚款笃，妇便怀妊，日月满足，生一男儿。其儿端正，世所希有。父母宗亲，值时宴会，共相合集，诣大江边，饮酒自娱。父母持儿，诣其会所。父爱此儿，顺座担舞。父舞已竟，母复担之。历坐擎腾，欢喜自乐，临到河边，意卒散乱，执之不固，失儿堕水，寻时搏撮，竟不能得。于时父母，怜念此儿，爱著伤怀，绝而复苏。
其儿福德，竟复不死，至河水中，随水沉浮。时有一鱼，吞此小儿，虽在鱼腹，犹复不死。时有小村，而在下流，有一富家，亦无子姓，种种求索，困不能得。而彼富家，恒令一奴捕鱼贩卖，仆输大家。其奴日日捕鱼为业，值时捕得吞小儿鱼，割腹看之，得一小儿，面貌端正，得已欢喜，抱与大家。大家观之，而自庆言，我家由来祷祀神祇，求索子息，精诚报应，故天与我，即便摩扪，乳哺养之。
时彼上村，父母闻下村长者鱼腹中得儿，即往其所，追求索之，而语之言：此是我儿，我于彼河，而失是子，今汝得之，愿以见还。时彼长者，而答之曰：我家由来，祷祀求子，今神报应，赐我一儿，君之亡儿，竟为所在。纷纭不了，诣王求断。
于是二家，各引道理，其儿父母，说是我儿，我于某时，失在河中，而彼长者，复自说言，我于河中鱼腹得之，此实我子，非君所生。王闻其说，靡知所如，即与二家，评详此事：卿二长者，各认此儿，今若与一，于理不可，更互共养，至儿长大，各为娶妇，安置家业，二处异居，此妇生儿，即属此家，彼妇生儿，即属彼家。时二长者，各随王教，儿年长大，俱为娶妇，供给所须，无有乏短。
于时其儿，白二父母：我生以来，遭罹苦难，堕水鱼吞，垂死得济，今我志意，欲得出家，惟愿父母，当见听许。时二父母，心爱此儿，不能拒逆，即便听许。其儿即辞，往至佛所，稽首佛足，求索入道。佛即听之，赞言：善来比丘！须发自堕，即成沙门，字曰重姓。佛为说法，得尽诸苦，即于座上，成阿罗汉。
阿难白佛：不审世尊，此重姓比丘，本造何行，种何善根，而今生世，堕水鱼吞，而故不死。佛告阿难：汝且听之，吾当为说。过去久远，有佛世尊，号毗婆尸，集诸大众，为说妙法。时有长者，来至会中，闻其如来广说大法布施之福持戒之福，闻已欢喜，信心猛烈，即从彼佛受三自归，受不杀戒，复以一钱布施彼佛。由是之故，世世受福，财宝自恣，无有乏短。
佛告阿难：欲知尔时长者子者，今重姓比丘是也，由其尔时施佛一钱，九十一劫，恒富钱财，至于今世，二家父母，供给所须；受不杀戒故，堕水中鱼吞不死；受三自归故，今值我世沐浴清化，得罗汉道。
尔时，阿难及与大众，闻佛所说，遵修善行，敬重佛教，欢喜信受，顶戴奉行。
