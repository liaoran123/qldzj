
如是我闻：一时，佛在王舍城竹园之中，与千二百五十比丘俱。
时洴沙王，已得初果，信敬之心倍复隆厚，常设上妙四事所须，供养于佛及比丘僧，乐人同善，志兼劝导。国有六师，富兰那等，先素出世，邪见倒说，诳惑民庶，迷冥之徒，信服邪教，众类广布，恶党遍满。
时王有弟，敬奉六师，信惑邪倒，谓其有道，竭家之货，供给无乏。佛日初出，慧流肇润，无心拔擢，没在重网。兄王洴沙，甚爱重之，殷勤方便，晓令奉佛。弟执邪理，不从王教。数数敕令，请佛供养。
弟白兄王：“我自有师，不能复往奉事瞿昙，然王有教，理无有违。当设大会不限来众，若其自至，我当与食.”许王之后，办设供具，饶敷床座，事讫设会，遣人往唤。
六师之徒，寻皆来集，坐于上位，怪佛及僧不自来至，即往白王：“王前数数，敕请瞿昙。今为设会，日时欲至，如何不来?”
王告弟言：“汝虽不能躬自往请，可遣一人白于时到.”王弟受教遣人白。
时佛与大众，来至会所，见诸六师先坐上座。佛与众僧，次第而坐。佛以神足，令此六师合其徒类，忽在下行。六师情耻，各起移坐，坐定自见，还在其下。如是再三，移坐就上，犹自见身，乃在下末。更无力能，俯仰而坐。
檀越行水，至上座前。佛语施主：“先与汝师.”持水往师前，即举罐，罐口自闭，其水不下。还往佛前，从佛作次，尔乃水出，咸得洗手。
洗手既竟，次当咒愿。檀越捉食，在上座前。佛语檀越：“本不为我，往汝师前，自令咒愿.”受教寻往，至六师所。六师口噤，不得出言，但各举手，遥指于佛。佛便咒愿，梵音声畅。
咒愿既竟，次当行食，欲随上座，作次付之。佛又告言：“先与汝师.”即便持食，从六师付。食皆忽上，住虚空中，各当其上，取不可得。行食与佛并僧遍讫，食乃还下，各在其前。
佛与众僧，一切食讫，澡漱还坐，次当说法。佛语檀越：“令汝师说.”寻请六师，六师复噤，但各同时，举手指佛。于是如来，广为众会，出柔软音，畅演法性，分别义理。应适众情，闻佛说法，咸得开解。洴沙王弟，得法眼净。其余众人，或得初果，至第三果，出家尽漏，发无上心，住不退地，随心所务，悉得其愿。各乃识真，信敬三宝，薄贱六师，舍不承供。

于是六师，甚怀恼恚，各至闲静，求学奇术。天魔波旬，惧其情怯，不能宣布恶邪之毒，即下化作六师之形，于一人前，现五人术，飞行空中，身出水火，分身散体，百种现变。愚痴之徒，更相恃赖，忿前见辱，亡失供养。
六师悉集，各共议言：“我曹技能，不减瞿昙，缘前一辱，众心离散。比来众师，神术显变，今察奇妙，足任伏彼，当诣国王求决胜负.”作议已定，即诣王所，自说智能神化灵术：“愿共沙门，讲格奇变，对试之后，可否自现.”
王笑之曰：“汝等何痴！佛德弘大，神足无碍，欲以萤火与日争光；牛迹之水，与巨海比大；野干之微，与师子捔猛；蚁垤之堆，与须弥等高；大小之形，昭然有别，迷惑高企，何愚之剧!”
六师复言：“验事在后，大王未见我等殊异，是使偏心谓望彼大。决试之后，巨细自定.”
王又告曰：“欲试可试，但恐汝等自贻毁辱。正使与佛捔神足者，当使我曹具睹异变.”
六师言曰：“期后七日，愿王平治讲试之场.”
六师去后，王即严驾，往至佛所，以事白佛：“六师纷纭，欲得讲术，以理呵语，其意不息。唯愿世尊，奋其神力，化伏邪恶，尔乃从善，因使我曹得睹其变.”
佛告洴沙：“我自知时.”洴沙谓佛可共捔神，即敕臣吏，平治博处，安施床座，竖诸旙幢，庄严交络，极令丽妙。其当会日，一切企望。

于时如来及与众僧，从王舍城，往毗舍离。毗舍离中，诸律昌辈，与诸人民，皆来奉迎。诸人后日，求佛不在，问实乃知，至毗舍离。
六师之徒，衅张唱言：“久知瞿昙智术单浅！诸人犹豫，不信我言，克期捔术，自省不如历然逃去，至毗舍离.”诸六师辈，贡高转盛，各共相率，当必追穷。
时洴沙王，办设供具，满五百乘车。王与群臣十四亿众，各办粮食，悉随佛往，前后络绎，集毗舍离。
六师复往白诸律昌：“听我曹等，与此瞿昙，捔试神力，谈讲实性。若见听者，期来七日.”
时诸律昌，复往白佛：“六师群迷，自谓有道，求与如来共捔神力。唯愿世尊，垂神降伏.”
佛又告言：“我自知时.”诸律昌辈，合率臣民，严治设办，如洴沙王比，悉皆企慕，望在明日。

佛与众僧，至拘睒弥。拘睒弥王，名曰优填，将诸群臣，亦来奉迎。毗舍离人，明晨问佛，云佛已往拘睒弥国。
六师闻是高心遂盛，合徒聚众，规必穷逼。诸律昌辈，办致供具，五百车载，用俟供养，将领国人七亿之众，并洴沙王，集拘睒弥国，观佛六师共捔神力，前后满道，络绎而至。六师既到，见优填王腾说事情如上之辞：“沙门自省，内无顾恃，屡屡逃避，不可要勒，须王克定令与我试.”
优填白佛，说六师辞：“世尊宁可与捔之不?”
佛复告言：“我自知时.”
优填望佛在其国试，严治设办，如洴沙王比，日到当会。

佛复舍去，与比丘僧，至越祇国。越祇国王屯真陀罗，将诸人民，来迎世尊。拘睒弥人，明日乃问，云佛已去向於越祇。
六师徒众，寻逐其后。时优填王，与八亿众并洴沙等诸国人民，悉共往诣，集越祇国。
六师见王，广自陈说：“当令瞿昙与我共试.”
屯真陀罗，复往白佛。佛犹答言：“我自知时.”王亦严办。

会日垂至，佛与众僧，即向特叉尸利。此国中王名因陀婆弥，与诸臣民，亦来奉迎。屯真陀罗，与五亿人洴沙王等诸王臣民，亦皆逐佛，向特叉尸利。
六师已到，白因陀婆弥，极自匡张，高谈大语，听与瞿昙捔试神力。
因陀婆弥，复往白佛。佛故答言：“我自知时.”

严办日到，佛复舍去，与诸众僧，至波罗奈。波罗奈王名梵摩达，亦与人众，躬来迎佛。特叉尸利人民，明日乃知佛去。
六师追逐，寻迹驰往。因陀婆弥，与六亿众洴沙王等一切随逐。六师既到，如前白王。
王如前辞，往白于佛。佛亦答言：“我自知时.”

严办日到，佛复舍去，与比丘僧，往迦毗罗卫国。迦毗罗卫诸释种辈，率诸大众，皆来迎佛。波罗奈人，明日乃知佛去。
六师徒众，续复驰逐。梵摩达王，与八亿人洴沙诸王六国人民，皆悉前后，随逐佛往。六师既到，向诸释种，纷纭自说，广引术能，听与瞿昙共决神力。
释种复往白佛，具宣其事。佛又告言：“我自知时.”严治设办。

克日垂至，佛与众僧，往舍卫国。舍卫国王名波斯匿，与诸臣民，皆悉迎佛。释种明日乃知佛去。
六师率徒，从后追之。释种将领九亿人众，洴沙王等诸国人民，亘川满野，逐趣舍卫。
六师等到，见波斯匿，具自陈说本末情事：“欲与瞿昙决捔神力，临期逃避，不可要勒。今与大众，逐至王国，大王当使与我等决.”
波斯匿王，亦用为笑，说佛殊变难可思议：“云何以汝卑陋凡细，与大法王捔试力能?”
六师凶凶，言气遂高。
波斯匿王，既往见佛，白言：“六师殷勤乃尔！唯愿世尊，垂神化伏，普使一切别伪识真.”
佛告王言：“我自知时.”
波斯匿王，寻敕臣吏，平治场地，多积香花，敷设床座，竖诸幢旙。严办已讫，大众都集。

腊月一日，佛至试场。波斯匿王，是日设食，清晨躬手授佛杨枝，佛受嚼竟，掷残著地随地便生，蓊郁而起，根茎踊出，高五百由旬；枝叶云布，周匝亦尔；渐复生华，大如车轮；遂复有果，大五斗瓶；根茎枝华，纯是七宝；若干种色，映灿丽妙；随色发光，掩蔽日月；食其果者，美逾甘露；香气四塞，闻者情悦；香风来吹，更相掁触；枝叶皆出和雅之音，畅演法要，闻者无厌。一切人民，睹兹树变，敬信之心，倍益纯厚。佛乃说法，应适其意，心皆开解，志求佛者，得果生天，数甚众多。
次第二日，优填王请佛。于时如来，化其两边，成两宝山；严显可观，众宝杂合；五色晖耀，光炎炜晔；若干种树，行列山上；华果茂盛，出微妙香。其一山顶，有成熟粳米，滑美百味，甘香附口，人民之类，自恣而食。其一山上，有柔软之草，肥馔甘美，以俟畜生，须者往啖，饱已情欢。一切众会，睹山显异，食已怀悦，仰慕遂深。佛更称适，为说妙法，各得开解，发无上心，得果生天，其数亦众。
到第三日，屯真陀罗，请佛供养，奉佛净水，俟以澡漱。佛吐水弃，化成宝池，周匝四边，各二百里，纯以七宝共相间杂；众色相照，光明焰奕；其池中水，八德具足；水底遍满七宝之沙。八种莲花，大如车轮，青黄赤白，红绿紫杂，香气芬馥，馨彻四远，随莲花色，各发光明，光明显照，晖曜天地。大会睹此宝池奇妙，欢喜称叹佛无量德。佛因观察，随众人心，方便说法，各令开解发无上心，得果生天，尽增福业，数多难计。
到第四日，因陀婆弥王请佛。佛于是日，令其宝地，四面自然，有八渠流，还相灌注，自然回转；水流有声，其声清妙，皆说诸法，五根、五力、七觉、八道、三明、六通、六度、四等、大慈大悲，劝发开导，说种种法。一切闻睹，心皆开解，发心求佛，得果生天，增积福慧，数甚众多。
次第五日，梵摩达王，请佛供养。佛于是日，口中放光，金色赫奕，遍大千土。光明所触，一切众生，三毒五阴，皆自然息，身心快乐，譬如比丘得第三禅。众会叹怪，志慕佛德，便为说法，各得开解，发大道心，得果生天，进福修慧，数甚众多。
第六日中，诸律昌辈，次复请佛。佛于是日，普令大会一切众生，心心相知。各各一人知一切心，所念善恶，志趣业行，咸自惊喜，钦羡佛德。佛便为说若干妙法，皆得开解，誓求佛者，得果生天，数甚众多。
到第七日，释种请佛。佛于是日，化诸会者，悉令自见为转轮王，七宝千子，诸王臣民，肃恭承已，侍仰无减，各自惊怪，喜庆无量。便为说法，投适其意，亦发无上正觉之心，得果生天，甚难计数。
又第八日，受帝释请，为佛作师子座。如来升座，帝释侍左，梵王侍右，众会一切，静然坐定。佛徐伸臂，以手接座，欻有大声，如象鸣吼。应时即有五大神鬼，摧灭挽拽六师高座。金刚密迹，捉金刚杵，杵头出火，举拟六师。六师惊怖奔突而走，惭此重辱，投河而死。六师徒类，九亿人众，皆来师佛，求为弟子。佛言：“善来比丘!”须发自落，法衣在身，皆成沙门。佛为说法，示其法要，漏尽结解，悉得罗汉。于是如来，从八万毛孔，皆放光明，遍满虚空。一一光头，有大莲花，一一华上，皆有化佛与诸大众，围绕说法。众会睹兹无上之化，信敬之心，倍益隆盛。佛即为说，随其所应，有发大心，得果生天，进福增善，数甚众多。
到第九日，梵王请佛。佛自化身高至梵天，威严高显，巍巍难极，放大光明，晖赫天地。一切仰瞻，皆闻其语。佛为种种显示法要，亦令多众发心求佛，得果生天，数亦难计。
到第十日，四天王请佛。尔时，世尊普令大众见佛色身，遍诸天中，从四天王，至色究竟，皆见佛身，放大光明，各为大众，说微妙法。咸遥仰视，了了见之，一切众会，甚增敬仰。佛为说法，随应其意，皆发大心，住不退地，得果生天，不可称计。
第十一日，须达请佛。佛于是日，于高座上，自隐其身，寂灭不现，但放光明，出柔软音，分别演畅诸法之要。在会之人，闻法解悟，有发大心，住不退者，得果生天，亦甚众多。
第十二日，质多居士，请佛供养。佛于此日，入慈三昧，出金色光，遍照大千。光触众生，三毒心息，自然兴慈，等视众生，如父如母，如兄如弟，爱润之心，都无增减。然后为说若干妙法，亦发大心，住不退地，得果生天，难可称量。
第十三日，屯真陀罗王，次复请佛，设施供养。佛于是日，身升高座，放于脐光，分作两奇，离身七仞，头各有花，上有化佛，如佛无异。化佛脐中，复出光明，亦分两奇离身七仞，头有莲花，上有化佛，如是转遍大千国土。一切瞻睹，愕然惊喜。佛为应时，随意说法，亦发大心，住不退者，得果生天，数甚众多。
第十四日，优填王请佛。时优填王，花散佛上。佛即应时，变其所散花，作千二百五十七宝高车，高至梵天；晃喻金山，杂宝众色，曜丽相照赫然；金光震朗，殊沙难量；神珠璎珞，杂厕其间。诸高车中，皆有佛身，放大光明，遍三千土。众会睹变，喜敬交怀。佛便说法，应病投药，皆发大心，或住不退，得道生天，数复甚多。
第十五日，洴沙王请佛。佛豫敕王，唯须食具。王但严办器物，极令饶多。食时已到，诸器悉满，甘膳百味，种种异美，普令众会饱足有余，食已身心自然安乐。于是世尊，以手指地，十八地狱一切都现。无量尘数，诸受罪人，各各自说：“我于本时，作如是恶，今受此苦.”一切众会，具悉闻见，甚怀悲愍，衣毛惊悚。佛为说法，应适其意，有发大心，住不退者，得果生天，不可称数。地狱众生，缘见佛闻法，心生敬仰，皆遥自归，终皆得生天上人中。

时洴沙王，长跪白佛：“世尊奇相，三十有二。身手诸相，犹曾得见，未睹如来足下轮相，愿见示众，咸共敬观.”
佛即出脚，普示众会。一切见佛足底轮相，端严昞著，文理如画，分别显了，观之无厌。
王益欢喜，重白佛言：“不审世尊，本作何德，而乃致此轮相之妙?”
佛即告王：“由我过去自修十善，复以教人，故得斯相明显如是.”
王又白佛：“不审世尊，自修十善，复以教人，其事云何，愿见开示?”
佛告王曰：“善听著心！乃往无数阿僧祇劫，此阎浮提，有大国王，名施陀尼弥，领八万四千国，八十亿聚落，一万大臣。王有二万夫人，皆无有子。王甚忧愁，惧绝国嗣，即广祷祀祈愿诸天。王第一夫人，名须梨波罗满，经数时间，便觉有身。自怀妊后，心性聪了，仁慈矜哀，劝人以善。日月已满足，生一男儿，端正超异，姿相显美，身诸毛孔，皆有光明。王甚欣庆，睹之无厌，即召相师，占其吉否。相师披见，叹言：‘奇哉！是儿之相，挺特殊伦，德绥四域，天下敬戴。’王益欢喜，敕为立字，相师白王：‘有何异瑞？’王言：‘此儿怀妊已来，其母聪慧仁慈劝善，余瑞虽众甚怪此异。’相师惊喜，而白王言：‘母豫辩慧，自身光明，当为立字名那波罗满（此言慧光）。’太子长大，智慧殊人。父王崩薨，葬送毕讫，诸王臣集，劝令嗣位。太子固辞，云不能当。诸臣各曰：‘大王已崩，唯有太子，更无兄弟，今言不肯，推让与谁？’太子答言：‘世人行恶，必不执顺。若加刑罚，罪我不少。若能率民，普行十善，我乃堪任领受国事。’诸臣言善：‘唯愿升殿，十善之道，当敕令行。’太子尔时，寻登王位，告下人民，普行十善，一切敬顺，改心易操。
“魔王妒忌，欲败王化，密作封书，告下诸国：‘前敕行善，既无利验，唐自劳苦，修无益事。自今以往，听民恣心，作十恶事，勿更弹责。’诸王得书，怪此异诏：‘何缘越理，劝人从恶？’各遣亲信，重问所由。王闻是语，愕然惊曰：‘我无是令，何缘乃尔？’即敕严驾，躬行诸国，亲见臣民，宣改异化。魔于道边，化作一人，身处大火，盛焰炽然，于中哭叫，声悲酸切。王即前问：‘汝何以尔？’人白王言：‘我生前时劝人十善，今受此苦，痛毒难忍。’王重答言：‘何有是事，劝人修善，反更受苦？’又复问言：‘劝行十善，令汝受苦。前受劝人，行十善者，得善报不？’答言：‘前人得善福耳！但教他故，独受此苦。’王闻欢喜答言：‘但令前人得善福者，甘心受苦，不以为恨。’魔闻是语，即隐形去。遍行诸国，宣十善行。人民伏化，慎身口意，正化弥布，一切钦崇。王德隆赫，嘉瑞而降，金轮先应，七宝具臻，游化四域，导善为务。
“如是，大王，欲知尔时施陀尼弥王者，今现我父净饭王是。尔时母者，今现我母摩诃摩耶是。彼慧光王，十善化民者，今我身是。我缘彼世自行十善，又以劝民令行十善，是以今日得是足下千辐相轮.”

时洴沙王，复白佛言：“六师群迷，不自度量，贪著利养，生嫉妒心，求与世尊捔试神力，言佛作一，我当作二。佛现神变，妙难思议，六师穷缩，乃无一术，惭形愧影，投水而死，徒类散解，自遗殃患。念其迷惑，何剧之甚?”
佛告大王：“不但今日，六师之徒，诤名利故，求与我决，自丧失众。过去世时，亦共我诤，我亦伤彼，夺其人众.”
王即长跪，寻白佛言：“不审世尊，过去世时，与六师斗夺其徒众，其事云何？愿具说示.”
佛告王曰：“善著心听！乃往过去无量无数阿僧祇劫，此阎浮提，有一国王，名摩诃赊仇利，领五百小国王，有五百夫人，无有太子可以继嗣。王自念言：‘吾年转大，无有一子以续国位。若一旦崩亡之后，诸王臣民，不相承受，便当兴兵枉害民命。国将乱矣，何苦之剧！’念是事已，心没忧海。时天帝释，遥知王忧，即从天下，化作一医，来诣王所，问王忧意。王即如事，宣示语医。化医白王：‘莫复忧虑！我当为王，入雪山，采合众药，与夫人服，服药之后，皆当有娠。’王闻是语，差用释忧，即语医言：‘能尔者善。’是时化医，即往雪山，取诸药草，担还王宫，以乳煎之。与大夫人，夫人嫌臭，情又不信。化医归天，后不肯服，余小夫人，尽共分服，服未经久，寻觉有娠，各以情事白大夫人。夫人闻已，情乃忧悔，即问：‘所服有余残不？’答言：‘已尽。’复问：‘前草今者在不？’答言：‘犹在。’寻敕取乳，更用重煎，持与夫人。夫人便服，服之数日，亦觉有娠。诸小夫人，月满各生，皆是男儿，端正殊异。王见诸子，欢喜踊跃，悒迟念想于大夫人。夫人月满，亦生一男，面貌极丑，形如株杌，父母见之，情不欢喜，因共号之为多罗睺柁（此言株杌）。敕令养育，年渐长大，其余诸兄，皆已纳娶，唯有株杌，不以在意。
“后会边国，兴兵入界。五百王子，领兵往拒，始战军败，退来趣城。株杌王子，问诸兄言：‘何以退走，如恐怖状？’兄辈语言：‘往斗不利，他军见逐，是以走退。’株杌言曰：‘如斯军贼，敢见侵凌！取我先祖天寺之中大弓贝来，我欲往击。’其先祖是转轮王，即遣多人，取舁来与之。取弓舒张，弓声如雷。弹弓之音，闻四十里。持弓捉贝，便独往击。到先吹贝，声如霹雳。彼军闻声，惊怖散走，敌退乃还。
“父王异遇，尔乃爱待，深思方便，欲为婚娶。时一国王，名律师跋蹉，闻其有女，端正绝世。王即遣使，往告求婚，指其一兄貌状示之，言为此儿，求索卿女。使奉教到，具腾王辞。律师跋蹉，即许为婚。使还白王，王大欢喜，寻遣车马，往迎将来。自敕株杌：‘莫昼见妇。’自今以后，常以日暮，乃见交会。时诸子妇，后共谈语，各叹其夫种种才德。时株杌妇亦叹：‘我夫猛健力士之力，身又细软，甚可敬爱。’余妇语曰：‘汝不须言！汝夫状貌，正似株杌。若汝昼见，足使汝惊。’株杌妇闻，忆之在心，豫掩一灯，藏著屏处。伺夫卧讫，发灯来著，见其形体，甚用恐怖。即夜严驾，还至本国。夫明乃觉，甚用悒戚，捉弓持贝，寻迹逐往，到其国中，依一臣住。
“后六国王，闻律师跋蹉有绝妙之女，各贪欲得，兴兵集众，竞共来索。时律师跋蹉，甚用愦恼，合诸群臣博议其事，正欲与一，其余则恨，作何方便，却此凶敌。有一臣言：‘当分此女，用作六分，一军与一，其意可息。’或有臣言：‘且出重募，有能却军，以女妻之，分国共治，重加赏赐。’王即然之，便行宣募。时多罗睺柁即持弓贝，出城趣贼，吹贝扣弓。六军惊骇，怖不能动，即入军中，斩六王首，夺取冠饰，摄录其众。律师跋蹉，甚用欢喜，以女贡之，奉为大王，领摄七国，一切军兵，将诸士众，与妇还国。
“父王闻来，往出界迎。见子所领军众极盛，以国让子，劝作大王。其子不肯，云父犹在，理不应尔。还到宫中，穷责其妇：‘汝前何以夜弃我亡？’其妇答言：‘君身极丑，初见惊怖，谓非是人。’多罗睺柁，捉镜自照，乃见身首，酷似株杌，患厌其身，自不喜见，便至林间，乃欲自杀。帝释遥知，即下到边，问所由缘，慰喻其意，与一宝珠，而告之言：‘常以此珠，著汝顶上，可得殊异如我端正。’寻喜奉受，安其顶上，觉身倍异。还至宫中，自取弓贝，欲至外戏。妇见不识，寻语之曰：‘汝是何人，莫触此物！我夫若来，傥相害损。’寻语妇言：‘我是汝夫。’妇殊不信，而语之言：‘我夫极丑，汝形端正。汝是何人，说是我夫？’夫即却珠，还示故形。妇乃惊喜，云何乃尔。夫即具悉，说得珠意。妇自是已后，敬爱其夫。株杌之名，从是灭除，便更称之，名须陀罗扇。
“后自生念：‘当率兵众更起宫城。’即出观行平博之处，敕诸人众，是中可作。有四龙王，人形来问：‘欲作城者，为用何物？’须陀罗扇言：‘当用土作。’龙复白言：‘何不用宝？’答言：‘城大，那得多宝。’龙复白言：‘我当相与。’寻化四边，作四大泉，而语之言：‘用东泉水，而作堑者，便成琉璃。用南泉水，而作堑者，可成为金。用西泉水，而作堑者，可成为银。用北泉水，而作堑者，可成玻瓈。’寻时敕作，如语成宝，便令作城，方四百里。复敕作宫，方四十里。宫城街陌，楼观舍宅，树林浴池，悉是四宝严净显妙，略如天上。宫城既竟，七宝来应，总摄四域，化民修善。
“如是，大王，欲知尔时摩诃释仇梨者，今现我父净饭王是。尔时母者，今我母摩诃摩耶是。彼多罗睺柁丑王子者，今我身是。彼时妇者，今瞿夷是。彼妇公者，今摩诃迦葉是。彼六国王，欲以兵力逼求女者，今六师是。于彼世时，与我诤色，我伤害彼，夺取兵众。乃至今日，嫉名利故，求与我试，无术称心，投水而死。我摄徒类九亿人众，为我弟子.”

时洴沙王，复白佛言：“多罗睺柁本作何行，福德力强，形如是丑?”
佛复告王：“皆有因缘。乃往过去无量难计阿僧祇劫，此阎浮提，有一大国，名波罗奈。国有仙山，名曰律师。时仙山中，有一辟支佛，身有风患，当须服油。至油师家，从其乞索。油师瞋恚，逆呵责之：‘头如株杌，手脚如轴，不肯生活候伺他家，不规钱买，但欲唐得！’虽瞋呵责，然与油滓。辟支佛受已，适复担去。
“其油师妇，从外而来，见辟支佛，心甚敬仰，问言：‘快士，从何而来，持此油滓，用作何等？’时辟支佛，如实语之。妇便恨恨，还唤将来，即取其钵，与满钵油。怨责夫言：‘汝实不是，云何乃以油滓与之？令还忏悔，除汝口过。’油师心悔，粗还辞谢。夫妇同心，白辟支佛：‘若更须油，日日来取。’后辟支佛，数返取油，感其恩力，于油师前，现神足力，飞升虚空，身出水火，分合身体，种种现变。油师夫妇，见其神变，倍用欢喜，甚增敬仰。
“夫见是已，便语妇言：‘汝所施油，当共同福，受其果报时，共为夫妻。’妇语夫言：‘汝兴恶言，向于快士，方施油滓，无有净心，所生之处，当极丑恶，云何共汝作夫妇耶？’夫复答言：‘我常辛苦，积聚油具，云何独施，不与我共？终不听汝，要作夫妇。’妻复言曰：‘若为汝妻，见汝形丑，夜弃汝亡。’夫答之言：‘正使汝亡，我当逐汝，要得乃止。’夫妇语竟，向辟支佛，身心自归，款诚悔过。时辟支佛语油师夫妻：‘缘汝施油，我病得瘥。今汝夫妻，欲求何愿，恣汝所求，悉当令得。’夫妻欢喜，长跪立愿：‘令我夫妻所生之处，天上人中，一切从意。’
“如是，大王，欲知尔时卖油人者，多罗睺柁是。是时油师妇者，多罗睺柁妇是。缘于尔时见辟支佛，言似株杌，手脚如轴，虽施油滓，瞋色与语，由是因缘，所生之处，初形甚丑，如前恶言。缘后忏悔，喜施好油，所生之处，还得端正。缘以油施，常得多力，数千万众，无敢当者。福德报故，作转轮王，食福四域，五欲从心。善恶之业，其报不朽。是故一切，当念道要，慎身口意，遵修道行.”
佛说是时，洴沙王等，诸王臣民，四辈之众，天龙鬼神，闻佛所说，有得须陀洹、斯陀含、阿那含、阿罗汉者，有种辟支佛善根本者，有发无上大道心者，或有迁住不退地者。一切欢喜，礼敬奉行。
