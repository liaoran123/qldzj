
如是我闻：一时，佛在王舍城鹫头山中，与尊弟子千二百五十人俱。
尔时波罗奈王，名波罗摩达。王有辅相，生一男儿，三十二相，众好备满，身色紫金，姿容挺特。辅相见子，倍增怡悦，即召相师，令占相之。相师披看，叹言奇哉，相好毕满，功德殊备，智辩通达，出踰人表。辅相益喜，因为立字。相师复问：自从生来，有何异事？辅相答言：甚怪异常，其母素性，不能良善，怀妊已来，悲矜苦厄，慈润黎元，等心护养。相师喜言：此是儿志，因为立字，号曰弥勒。父母喜爱，心无有量。其儿殊称，合土宣闻。
国王闻之，怀惧言曰：念此小儿，名相显美，傥有高德，必夺我位，及其未长，当预除灭，久必为患。作是计已，即敕辅相：闻汝有子，容相有异，汝可将来，吾欲得见。时宫内人，闻儿晖问，知王欲图，甚怀汤火。
其儿有舅，名波婆棃，在波棃富罗国，为彼国师，聪明高博，智达殊才，五百弟子，恒逐谘禀。于时辅相，怜爱其子，惧被其害，复作密计，密遣人乘送之与舅。舅见弥勒，睹其色好，加意爱养，敬视在怀。其年渐大，教使学问，一日谘受，胜余终年，学未经岁普通经书。时波婆棃，见其外甥，学既不久，通达诸书，欲为作会显扬其美。遣一弟子，至波罗奈，语于辅相，说儿所学，索于珍宝，欲为设会。其弟子往至于中道，闻人说佛无量德行，思慕欲见，即往趣佛。未到中间，为虎所啖，乘其善心，生第一四天。
波婆棃，自竭所有合集财贿，为设大会，请婆罗门，一切都集，供办肴膳种种甘美。设会已讫，大施达嚫，一人各得五百金钱。布施讫竟，财物罄尽。有一婆罗门，名劳度差，最于后至，见波婆棃：我从后来，虽不得食，当如比例与我五百金钱。波婆棃答：我物已尽，实不从汝有所爱也。劳度差言：闻汝设施，有望相投，云何空见不垂施惠，若必拒逆不见给者，汝更七日，头破七段。时波婆棃，闻是语已，自思惟言：世有恶咒及余蛊道，事不可轻，傥能有是。财物悉尽，卒无方计，念是愁忧，深以为惧。
前使弟子终生天者，遥见其师愁悴无赖，即从天下，来到其前，问其师言：何故愁忧？师具以事广说由缘。天闻其语，寻白师言：劳度差者，未识顶法，愚痴迷网恶邪之人，竟何所能，而乃忧此。今唯有佛，最解顶法，无极法王，特可归依。时波婆棃，闻天说佛，即重问之：佛是何人？
天即说：佛生迦毗罗卫净饭王家，右胁而生，寻行七步，称天人尊，三十二相，八十妙好，光照天地，梵释侍御，三十二瑞，振动显发，相师观见，记其两处，在家当作转轮圣王，出家成佛，睹老病死，不乐国位，踰宫出国，六年苦行，菩提树下，破十八亿魔，于后夜中，普具佛法，三明六通、十力无畏、十八不共法，悉皆满备，至波罗奈，初转法轮，阿若憍陈如五人漏尽，八万诸天，得法眼净，无数天人，发大道意，复到摩竭，度郁毗罗并舍利弗目犍连等，出千二百五十比丘以为徒类，号曰众僧，功德智能，不可称计，总而言之，名为佛也，今在王舍鹫头山中。
时波婆棃，闻叹佛德，自思惟言：必当有佛，我书所记，佛星下现，天地大动，当生圣人，今悉有此，似当是也。即敕弥勒等十六人，往见瞿昙，看其相好众相若备，心念难之：我师波婆棃，为有几相，如我今者，身有两相，一发绀青，二广长舌；若其识之，复更心难：我师波婆棃，年今几许，如我年者，今百二十；若其知之，复更心念：我师波婆棃，是何种姓，欲知我种，是婆罗门；若其答识，复更心难：我师波婆棃，有几弟子，如我今者，有五百弟子，若答知数，斯必是佛，汝等必当为其弟子，令遣一人语我消息。
时弥勒等，进趣王舍，近到鹫山，见佛足迹，千辐轮相炳然如画，即问人言：此是谁迹？有人答言：斯是佛迹。时弥勒等，遂怀慕仰，徘徊迹侧，豫钦渴仰。时有比丘尼刹罗，持一死虫著佛迹处，示弥勒等，各共看此，汝等钦羡叹慕斯迹，蹑杀众生有何奇哉。弥勒之等，各共前看，谛观形相是自死虫，即问比丘尼：汝谁弟子？比丘尼答言：是佛弟子。时弥勒等，各自说言：佛弟子中，乃有是人。
渐进佛所，遥见世尊，光明显照，众相赫然，即数其相，不见其二，佛即为其出舌覆面，复以神力，令见阴藏，见相数满，益以欢喜。即奉师敕，遥以心难：我师波婆棃，为有几相？佛即遥答：汝师波婆棃，唯有二相，一发绀青，二广长舌。闻是语已，复更心难：我师波婆棃，年今几许？佛遥答言：汝师波婆棃，年百二十。既闻是已，复心念难：我师波婆棃，是何种姓？佛即遥答：汝师波婆棃，是婆罗门种。得闻是已，复更心难：我师波婆棃，有几弟子？佛即遥答：汝师波婆棃，有五百弟子。
于时会者，闻佛所说，甚怪如来独说此语。时诸弟子，长跪问佛：世尊何故，而说是言。佛告比丘：有波婆棃，在波棃富罗国，遣十六弟子，来至我所，试观我相，因心念难，是以一一还以答之。时弥勒等，闻佛答难，事事如实，一无差违，深生敬仰。往至佛所，头面礼讫，却坐一面。佛为说法，十五人得法眼净，各从坐起，求索出家。佛言善来，须发自堕，法衣在身，寻成沙门。重以方便，为其说法，其十五人，成阿罗汉。
时弥勒等，自共议言：波婆棃师，在远悒迟，宜时遣人还白消息。十六人中，时有一人，字宾祈奇，是波婆棃姊子，众人即遣往白消息。还到本国波婆棃所，具以闻见，广为说之。波婆棃闻已，喜发于心，即从坐起，长跪合掌，向王舍城，自说诚言：生遭圣世，甚难值遇，思睹尊容，禀受清化，年已老迈，足力不强，虽有诚款，靡由自达。世尊大慈，豫知人心，唯愿屈神，来见接济。于时如来，遥知其意，屈伸臂顷，来到其前。礼已举头，寻见世尊，惊喜踊跃，礼拜问讯，请令就坐，恭肃侍佛。佛为说法，逮阿那含。于时世尊，寻还鹫山。
时净饭王，闻佛道成，游行教化，多有所度。情怀渴仰，思得睹觐。告优陀耶：汝往佛所，腾我志意，白于悉达，汝本有要得道当还，愿遵往言，时来相见。优陀耶到，具宣王意。佛寻可之，七日当往。优陀耶喜，还白消息。净饭王闻，告语诸臣，优陀耶来，云佛当还。庄严城内，极令清洁，涂污街陌，遍竖幢旙，饶储华香，当俟供养。严办已讫，与诸群臣，四十里外，奉迎世尊。
于时如来，与大众俱，八金刚力士，住在八面；时四天王，各在前导；时天帝释，与欲界诸天，侍卫其左；时梵天王，与色界天，侍卫其右；诸比丘僧，列在其后。佛在众中，放大光明，晖曜天地，威踰日月，普与大众，乘虚而往。渐欲近王，下齐人头。王与臣民夫人婇女，观见大众，晃朗俱显，佛在中央，如星中月。王大欢喜，不觉下礼礼毕问讯，与共还国，住尸拘卢陀僧伽蓝。
是时国法，男女有别，王与臣民，日日听法，闻法开悟，得度者众。诸女人辈，各怀怨恨：佛与大众，虽复还国，男子有幸，独得见闻，我曹女人，不蒙恩祐。佛知其意，即语王言：自今已后，令国男女，番往听法，一日一更。从是已后，蒙度甚多。
时佛姨母摩诃波阇波提，佛已出家，手自纺织，预作一端金色之氎，积心系想，唯俟于佛。既得见佛，喜发心髓，即持此氎，奉上如来。佛告憍昙弥：汝持此氎，往奉众僧。时波阇波提，重白佛言：自佛出家，心每思念，故手纺织，规心俟佛，唯愿垂愍，为我受之。佛告之曰：知母专心欲用施我，然恩爱之心，福不弘广，若施众僧获报弥多，我知此事，是以相劝。佛又言曰：若有檀越，于十六种具足别请，虽获福报，亦未为多，何谓十六，比丘比丘尼，各有八辈，不如僧中，漫请四人，所得功德，福多于彼，十六分中，未及其一，将来末世，法垂欲尽，正使比丘，畜妻挟子，四人以上，名字众僧，应当敬视如舍利弗、目犍连等。时波阇波提，心乃开解，即以其衣，奉施众僧。僧中次行，无欲取者。到弥勒前，寻为受之。
于后世尊，与比丘僧，游波罗奈，转行化导。尔时弥勒，著金色氎衣，身既端正，色紫金容，表里相称，威仪庠序。入波罗奈城，欲行乞食，到大陌上，擎钵住立。人民之类，睹其色相，围绕观看，无有厌足。虽皆钦敬，无能让食。有一穿珠师，偶到道宕，见于弥勒，甚怀敬慕，即问大德：为得食未？答言：未得。寻请将归，办设饮食。食已澡漱，为说妙法，言辞高美，听之无厌。时有大长者，值欲嫁女，先与一珠，雇令穿之，若其穿讫，当与钱十万。于时长者，遣人来索。珠师闻法，五情甘乐，语言：且去，比后当穿。其人复语：今急须之，念时著手。嘱已还去，具语长者。斯须之顷，重遣往索。犹故听法，未为穿之。还语长者，长者恨言：既重相雇，不唐倩托，而乃前却，不称我要。更重遣人，因赍钱往，若其未穿，还担珠来。使人到问，犹故听法，知未穿珠，急从还索。事不得已，即取还他。穿珠之师，在弥勒前，次第听法，心无厌退。其妻瞋恚，嫌责夫言：须臾之劳，当得钱十万，以供家中衣食乏短，但听沙门浮美之谈，亡失尔许钱财之利。夫闻其言，情怀悔恨。弥勒知意，而语之言：汝今能共至精舍不？答言：可尔。
即时共到精舍，将到僧中，问众僧言：若有檀越，请一持戒清净沙门，就舍供养，所得盈利，何如有人得十万钱？时憍陈如，寻即说言：假使有人，得百车珍宝，计其福利，不如请一净戒沙门就舍供养得利弘多。舍利弗言：设令有人，得一阎浮提满中珍宝，犹不如请一净戒者就舍供养获利弥多。目犍连言：正使有人，得二天下满中七宝，实不如请一清净沙门，于舍供养得利极多。其余比丘，如是各各，引于方喻，比校其利，皆悉多彼。
时阿那律复自说言：正令得满四天下宝，其利犹复不如请一清净沙门诣舍供养得利殊倍。所以然者？我是其证。自念过去九十一劫时，世有佛号毗婆尸，般涅槃后，经法灭尽，时阎浮提，有一大国，名波罗奈，尔时国中，有一萨薄，家居巨富，无所乏少，有二男儿，各皆端正，长名泪吒，小字阿泪吒。父垂命终，告敕二子：我必不免，当即后世，汝等兄弟，念相承奉，合心并力，慎勿分居，所以然者，譬如一丝，不任系象，合集多丝，乃能制象，譬如一苇，不能独燃，合捉一把，燃不可灭，今汝兄弟，亦复如是，共相依恃，外人不坏，内穆勤家，则财业日增。嘱诫之后，气绝命终。兄弟奉教，合居数时。
后阿泪吒妇，自心念言：今共居止，留难兄家，人客知识不得瞻待，若当分异各自努力，情既无难可自成家。念是事已，具向夫说。阿泪吒，闻妇所言，以为不可。妇复殷勤，广引道理。阿泪吒，情回以事白兄，兄复引父垂命之言，广示方比不可之理。时阿泪吒妇，数数劝夫。其夫意决，急求分居。兄见意盛，与分家居。分异之后，阿泪吒夫妻，恣情放志，招合伴党，饮啖奢侈，不顺礼度，未经几年，家物耗尽，穷罄无计，诣兄丐之。兄复矜之，与钱十万。用尽更索，如是六返，前后凡与六十万钱。后复来求，兄复诃责：亡父敕诫，汝不承用，未经几时，求共分异，丧用无度，不可供给，前后与汝六十万钱，汝不知足，复更求索，今复更与汝十万钱，能有能无更勿来索。其弟得责，惭愧取钱。夫妇改操，谨身节用，勤心家业，财产日广，其后渐富，更无乏短。其兄泪吒，连遭衰难，所在破亡，财物迸散，家理次穷无有方计，往到弟边，说所阙阔，求索少钱，供足不逮。其弟瞋嫌，而语兄言：谓望兄家，不识有贫，云何复来，从我所索。作是语已，乃不让食。
兄便还去，而自愕然：生死之中，何可畏耶，析体兄弟，不识恩养，岂况他人。当推义理，心即厌世，舍家入山，静坐思惟诸法生灭，心即开悟，成辟支佛，威仪可观，入城乞食。后值世俭，人民饥乏。时辟支佛，乞食难得。时弟阿泪吒，后转贫乏，复值岁荒，食谷不继，日往取薪，卖籴稗子，共家妇儿，以自供活。一日晨朝，早往入泽，于城门中，见辟支佛，威仪可观，入城乞食，即往取薪，还来到门，见辟支佛空钵而出，心自生念：此是快士，晨见入城，今乃空来，若令与我共归至舍，当共分食以奉施之。作是念已，舍之而去。时辟支佛，寻知其意，即随其后，往到门中。阿泪吒见之，心用欢喜，即为敷床，请令入坐，索其自分稗子之糜，躬手自持，施辟支佛。时辟支佛，语阿泪吒言：汝亦饥渴，当共分啖。阿泪吒白言：我曹世俗，食无时节，尊日一食，但愿为受。即受食讫，感其至心，遭斯岁俭，父子不救，能割食分，以用见施，当为现变令其欢喜，即飞虚空，身出水火，广现神足，还住其前，语阿泪吒言：欲求何愿，恣随汝意。见变欢喜踊跃，即前至心，自立誓言：一切众生，多种求财，我愿世世，莫有所乏，情有所欲，应意而至，又愿将来，得遇上士功德胜汝百千万倍，令我于彼得漏尽证神足变化与汝不异。求愿已讫，倍复欢喜。时辟支佛，还归所止。
时阿泪吒，即还入泽取薪，到见一兔，意欲捕取，走逐转近，以镰遥掷，即时堕地，适欲前取，化为死人上其背上。急抱其头，尽力推却，不能令却。心怀恐怖，慞惶苦恼，意欲入城，共妇解却。复恐人见令不听入，留待日暮，以衣用覆，担负入城，往趣其舍。已到舍内，自然堕地，变成一聚阎浮檀金，光明晃昱，并照比舍。展转谈之，上彻于王。王即遣人，往看审实。使人到睹，见是死人，寻还白王：是死人耳。王问余人，犹言是金。甚怪所以，重遣人看，如是七返，来言不定。王即自往，亲往看之，见是死人，形渐欲臭，即问阿泪吒：汝见是何？答言：看实是金。即取少许，用奉于王。王见金色，敬之未有，问其所由，何由得此。于时阿泪吒，具以本末向王而说，必当由施辟支佛故。王闻其语，叹言：善哉，汝得快利，值此上人！即更赐与，拜为大臣。
如是诸尊，彼阿泪吒者，即我身是，我于彼世，以少稗糜施辟支佛，因自求愿，缘是以来，九十一劫，生天人中，无所乏少，三事挺特，端正受称，情有所欲，应意而至。乃至今身，在家之时，我常优游，不喜世务。兄摩诃男，常有怨辞。我母语言：我儿福德。摩诃男言：我独劳虑，家理田业；优闲卧食，云何福德？其母欲试，遣我至田，监临种作，令不送食。我怪食迟，遣人往索。母遣人语我，云无所有。我还白母：唯愿与我，送无所有。于时其母，闻儿是语，即取宝案，严具器物，以襆覆上，送以与我，令摩诃男逐而看之。已到我前，发去其襆，百味饮食，案器悉满。如是余时，在所应意，若令满得四天下宝，劫尽之时，理当消灭，复不得久，如是我以少糜施辟支佛，九十一劫，福利未灭。复缘斯德，见佛度苦，以是之故，故知请一净戒比丘，于舍供养得利多彼四天下宝。
时阿那律，说是语已。于时世尊，从外来入，闻阿那律说过去事，告诸比丘：汝等比丘，说过去事，我复次说未来事，将来之世，此阎浮提，土地方正，平坦广博，无有山川，地生软草，犹如天衣，尔时人民寿八万四千岁，身长八丈，端正殊妙，人性仁和，具修十善。彼时当有转轮圣王，名曰胜伽(此言贝也)。彼时当有婆罗门家生一男儿，字曰弥勒，身紫金色，三十二相，众好毕满，光明殊赫，出家学道，成最正觉，广为众生，转尊法轮。其第一大会，度九十六亿众生之类；第二大会，度九十四亿；第三大会，度九十二亿。如是比丘，三会说法，得蒙度者，悉我遗法种福众生，或三宝中，兴供养者，出家在家，持斋戒者，烧香燃灯礼拜之者，皆得在彼三会之中，三会度我遗残众生，然后乃化同缘之徒。
于时弥勒，闻佛此语，从座而起，长跪白佛言：愿作彼弥勒世尊。佛告之曰：如汝所言，汝当生彼为弥勒如来，如上教化，悉是汝也。于时会中，有一比丘，名阿侍多，长跪白佛：我愿作彼转轮之王。佛告之曰：汝但长夜，贪乐生死，不规出耶。于时在会一切大众，见佛世尊授弥勒决当来成佛，犹字弥勒，各皆有疑，欲知本末。尊者阿难，即起白佛：弥勒成佛，复字弥勒，不审从何造起名字。
佛告阿难：谛听著意！过去无量阿僧祇劫，此阎浮提，有一大国王名昙摩留支，领阎浮提，八万四千国，六万山川，八十亿聚落，二万夫人婇女，一万大臣。有一小国丰乐，是中国王，名波塞奇。时弗沙佛，初出于世，在此国中，化导众生。时波塞奇王，与诸群臣，专供养佛及于众僧，不暇得往朝觐大王，贡献音信，亦悉断替。于时大王，怪其间绝，即遣使者，往责所以。使者到已，宣王言令：比年已来，人信俱断，汝为人臣，何以违常，将有异心，欲怀逆耶？时波塞奇，得大王教，自知违替，靡知所如，即往见佛，白如是事。佛告王言：汝勿忧虑，但还遣使以诚往言，佛在我国，朝夕承事，是以不暇往觐大王，国内财物，供佛及僧，无有遗余可以献贡。波塞奇王，得佛教已，即还报使，如佛所语。使到见王，具道其意。大王闻之，甚怀盛怒，即合诸臣，共详此事。诸臣皆言，彼王傲慢，横引道理，宜合兵众往攻伐之。王即然之，合兵躬往。前军近到，彼王乃知，心怀怖惧，急往白佛。佛告王言：莫用忧虑，但自往见，宣说前语。波塞奇王，即与群臣，往到界上，见于大王，礼问毕讫，住在一面。大王责问：汝何所恃，违慢失常，不来朝觐？波塞奇言：佛世难值，甚难得睹，顷来在国，化导民物，朝夕奉侍，故使违替。于时大王，复更重责：正使令尔，何以断献？波塞奇言：佛有徒众，名曰众僧，戒德清净，世良福田，合国所有，常用供养，无有盈长可以为贡。昙摩留支，闻此语已，告言：且住，须我见佛，见佛来还，乃问汝罪。即与群臣，往至佛所。
是时如来，大众围绕，各悉静然端坐入定。有一比丘，入慈三昧，放金光明，如大火聚。昙摩留支，遥见世尊，光明显赫明曜踰日，大众围绕，如星中月，为佛作礼，问讯如法。见此比丘，光明特显，即白世尊：此一比丘，入何等定，光曜乃尔？佛告大王：此比丘者，入慈等定。王闻是语，倍增钦仰，言此慈定，巍巍乃尔，我会当习此慈三昧。作是愿已，志慕慈定，意甚柔软，更无害心。即时请佛及比丘僧，唯愿回神，往至大国。佛即许可，克日当往。
波塞奇王，闻佛欲往至大王国，甚怀恋恨，愁悸无憀，心自念言：若当令我是大王者，如来则当常住我国，由我小故不得自在。念是事已，即问佛言：诸王之中，何者最大。佛告之曰：转轮王大。波塞奇王，因自作愿：我由来供养佛及众僧，持此功德，誓愿将来世世，常作转轮之王。
如是阿难，尔时大王昙摩留支者，今弥勒是，始于彼世，发此慈心，自此以来，常字弥勒；彼波塞奇王，今祇陀是，乃于彼中，常作转轮王，自是以来，世世恒作，乃至今日，功德不尽，是以今日，复求索作。时穿珠师，闻说是已，寻发无上正真道意。其余会者，闻佛所说，有得须陀洹、斯陀含、阿那含、阿罗汉者，有发无上正真道意者，有得迁住不退地者，各皆敬戴，欢喜奉行。
