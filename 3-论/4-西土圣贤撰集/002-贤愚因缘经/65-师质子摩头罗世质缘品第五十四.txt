
如是我闻：一时，佛在舍卫国祇树给孤独园。
尔时国中，有一婆罗门，字曰师质，居家大富，无有子息，诣六师所，问其因缘。六师答言：汝相无儿。尔时师质便还归家，著垢腻衣，愁思不乐，而自念言：我无子息，一旦命终，居家财物，当入国王。思惟是已，益增愁恼。
婆罗门妇，与一比丘尼，共为知识。时比丘尼，值到其舍，见其夫主，忧愁憔悴，便问之言：汝夫何故，愁悴如是？婆罗门妇，即答之曰：家无子息，往问六师，六师占相云当无儿，以是之故，愁忧不乐。时比丘尼，复语之言：六师之徒，非一切智，何能知人业行因缘？如来在世，明达诸法，过去未来，无所障碍，可往问之，必足了知。
比丘尼去后，妇便白夫，如向所闻。时夫闻已，心便开悟，更著新衣，往诣佛所，稽首作礼，而白佛言：我之相命，当有儿不？世尊告曰：汝当有儿，福德具足，生长已大，当乐出家。婆罗门闻，欢喜无量，而作是言：但使有儿，学道何苦。时因请佛及比丘僧，明日舍食。是时世尊，默然许之。明日时到，佛与众僧，往诣师质家。众坐已定，婆罗门夫妇齐心同志，敬奉饮食。众会食竟，佛及众僧，还归所止。
路由一泽，中有泉水，甚为清美。佛与比丘僧，便住休息。时诸比丘，各各洗钵。有一猕猴，来从阿难，求索其钵。阿难恐破，不欲与之。佛告阿难：速与勿忧！奉教便与。猕猴得钵，持至蜜树，盛蜜满钵，来奉上佛。佛告之曰：去中不净。猕猴即时，拾却其虫，极令净洁。佛便告言：以水和之。如语著水，和调已竟，奉授世尊。世尊受已，分布与僧，咸共饮之，皆悉周遍。猕猴欢喜，腾跃起舞，堕大坑中，即便命终，魂识受胎于师质家。
时师质妇，便觉有娠，日月已足，生一男儿，面首端正，世之少双，当生之时，家内器物，自然满蜜。师质夫妇，喜不自胜，请诸相师，占其吉凶。相师占讫，而告之言：此儿有德，甚善无比。因为作字，字摩头罗瑟质（此言蜜胜），以其初生之日蜜为瑞应，故因名焉。儿年已大，求索出家。父母恋惜，不肯放之。儿复殷勤白其父母：若必违遮不从我愿，当取命终，不能处俗。父母议言：昔日世尊，已豫记之，云当出家，今若固留，或能取死，就当听许。共议已决，而告儿言：随汝所志。
儿大欣踊，往到佛所，稽首作礼，求索出家。世尊告曰：善来比丘！须发自堕，法衣在身，便成沙门。因为演说四谛妙法种种诸理，心开结尽，得阿罗汉。每与诸比丘，人间游化，若渴乏时，掷钵空中，自然满蜜。众人共饮，咸蒙充足。
是时阿难白佛言：世尊，摩头罗瑟质，积何功德，出家未久，获得应真，意有所须，随念而得。佛告阿难：汝忆往日受师质请不？答言：忆之。佛言：阿难，于彼食还，至空泽中，时有猕猴从汝索钵，盛蜜施佛，佛为受之，欣悦起舞，堕坑即死，汝复忆不？答言：忆之。佛语阿难：彼猕猴者，今摩头罗瑟质是，由其见佛欢喜施蜜，得生彼家，姿貌端正，出家学道，速成无漏。
阿难长跪，重白佛言：复有何缘生猕猴中？佛告阿难：乃往过去，迦葉佛时，有年少比丘，见他沙门跳度渠水而作是言：彼人飘疾，熟似猕猴。彼时沙门闻是语已，便问之曰：汝识我不？答言：识，汝是迦葉佛时沙门，何以不识。时彼沙门，复语之言：汝莫呼我假名沙门，沙门诸果，我悉办之。年少闻已，衣毛皆竖，五体投地，求哀忏悔。由悔过故，不堕地狱；形呰罗汉，故五百世中恒作猕猴；由前出家持禁戒故，今得见我，沐浴清化，得尽诸苦。佛告阿难：尔时年少比丘，今摩头罗瑟质是。
尔时阿难及诸大众，闻佛所说，悲喜交集，咸作是语：身口意业，不可不护，缘是比丘不能护口，获报如是。佛告阿难：如汝所言。因为四众，广说诸法，净身口意，心垢除净，各得道迹，有得须陀洹、斯陀含、阿那含、阿罗汉，有发无上正真道意，或有住于不退地者。众会闻法，咸共欢喜，顶戴奉行。
