
如是我闻：一时，佛在罗阅祇耆阇崛山中。
于时此国有豪富长者，名尸利踬，其家大富，七宝盈溢，其妇怀妊，月满生男，形容严妙，世之少双。父母喜庆，深用自幸，便请相师，令占吉凶。相师占已，语其二亲：斯子福德，荣焕宗族。长者益欢，情在无量，因复劝请，便为立字。相师问曰：从有此儿，有何瑞应？长者报曰：其母本来，讷口钝辞，既怀此儿，谈语巧妙，踰倍于常。便为作字，号婆世踬。
年岁已大，聪才邈群。与其等辈，游行观看，见那罗技家，有一女子，面貌净洁，晖容希有，心便染著，欲得聘娶，归启父母，愿为求索。父母告言：吾是贵姓，彼是凡贱，高卑非匹，如何为婚？子情深爱，不能自释，重更启言：莫问门户，但论其身，幸垂顾愍，哀为我求，若不如志，便自殒命。父母从之，遣人往求。彼家报言：君是大姓，我是小人，素非俦偶，何缘得尔。其儿殷勤，情犹不息，复更遣信，重从索之。彼家答言：若能如我，习种种术，歌舞戏笑，悉令备知，及于王前，试使得中，然后乃当共作婚姻。儿惑其色，不耻鄙事，即诣彼家，学习戏艺，数时之间，皆已成就。
是时国王，集诸那罗，上幢投窗，空中索走，如是种种，众多戏事。时长者子，亦往王边，次应现技，上索而走。索走既竟，王脱不见，复敕更上，奉命为之，气力渐劣，中道欲堕，心中惶惧，无所归依。尊者目连，陵虚至边，而告之曰：如卿今日，宁全身命、出家学道，为宁堕地娶彼女耶？寻报之言：愿自存济，不用女也。目连即时，于虚空中，化作平地。其人见已，情怖便止，因地而下，得全身首。既蒙安隐，喜不自胜，随逐目连，往诣世尊，礼拜供养。佛于是时，广说妙论，所谓论者，施论、戒论、生天之论，欲为不净，出要最快，心意畅解，便得初果。因复白佛，愿得出家，奉修正法。世尊听之，须发自落，法衣在身，便成沙门。比丘专精禅思，遵修正业，诸漏得尽，成阿罗汉。
慧命阿难，前白佛言：婆世踬沙门，往昔之时，与彼女子，有何因缘，心染惑著，几致危没，复共目连，造何善因，今蒙其恩，而获宁济，复何因缘，自致应真？
佛告阿难：乃往过去无量之劫，波罗奈国，有大长者，初生一子，端正无比。当于是时，其家有人，从海中来，赍一鸟卵，用奉长者。长者纳受，经少时间，其卵便剖，出一鸟鶵，毛羽光润，长者爱之，与子使弄，渐渐长大，互相怀念。时长者子，骑鸟背上，鸟便担飞，处处游观，情既满厌，还归其舍。日日如是，经历多时。其长者子，闻他国王作那罗戏，便乘斯鸟，往至彼间，来下观看，鸟住树上。偶见王女，情便染爱，其时遣信，腾说情状，王女然可，便与共交。作事不密，为王所知，遣人推捕，寻时获得，缚束其身，而当斩戮。长者子言：诸君何为，劳力杀我，听我上树自投而死。诸人听许。便起攀枝而上，乘骑其鸟，翔虚而去，因此鸟故，得延寿命。佛告阿难：彼时长者子，今婆世踬是；尔时王女者，今技家女是；尔时鸟者，则目连是。过去世时，惑色致困，由鸟得济，今复贪色，垂当死亡，由目连故，致得安隐。
其婆世踬，所说聪辩，成无漏者，乃往过去，波罗奈国，有一居士，见辟支佛，来从乞饭。居士即时，以食施与，因复劝请，令说经法。其辟支佛，辞云不能，掷钵虚空，踊腾而逝。居士念曰：斯人神力，变化无方，然其不能敷宣道化，愿我后生，遭值圣尊，胜于此士，巨亿万倍，演敷法义，无穷无尽，令我身者，亦获果证。由此因缘，今世聪明，逮罗汉果。
佛说是时，莫不欢喜，有得须陀洹、斯陀含、阿那含、阿罗汉者，有种缘觉根者，发菩萨心者，皆信佛语，顶戴奉行。
