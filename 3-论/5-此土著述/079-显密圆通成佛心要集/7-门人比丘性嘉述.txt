
恭闻大日雄尊。始王华严之界。圆音妙法。遍周帝网之区。称其性演重重无尽之门。就其根开种种有限之义。爰自结集之后。洎于翻译已还。五藏八藏以殊分。一乘三乘而异设。若乃举其大柄振其宏纲。则唯密及显。斯可得而称矣。谓密言玄妙统五部之真诠。显字渊冲贯十宗之微旨。应根派异泾渭双流。会旨源同清浊共湿。然而去圣时邈群生见差。或密显偏修。或有空别立。或学声字迷神咒之本宗。或滞名言昧佛经之正意。虽有观心照性。然多背正趋邪。各计断常竞封人法。弘性弘相。商参互起于多端。宗立宗禅。水火交腾于异义。遂使滔滔性海罕挹波澜。灿灿义天难窥光彩。斯盖未遇通人与开示焉。今我亲教和尚。讳道[厄*殳]字法幢。俗姓杜氏云中人也。家传十善世禀五常。始从龆龀之年。习于儒释之典。天然聪辩性自仁贤。博学则侔罗什之多闻。持明则具佛图之灵异。禅心镜净神游华藏之间戒体冰清行出尘劳之外。加以霜松洁操水月虚襟。曲己利人轻身为法。恒思至理匿在筌蹄。每念生灵懵于修证。由是寻原讨本采异搜奇。研精甫仅于十旬。析理遂成于一卷。号之曰显密圆通成佛心要。并供佛利生仪。其文则精俊简约。其义则渊奥该弘。穷显密之根源。尽修行之岐路。四门朗朗。如皓月之呈辉。十段明明。若群星之列耀。五法界之妙观。灿烂于行间。三秘密之神宗。昭彰于字下。包括鹫峰之妙典。弥纶龙藏之遗文。会万法以无违皆归圆教。融诸咒而不滞尽是总持使瓦砾并作于真金。草木悉成于妙药。寔乃改张异见端正前修。依之则无塞不通。弘之则无根不被。其犹出匣之镜动则临人。射空之箭发必有中。尽善尽美兼质兼文。有玄之又玄之宗。秘之又秘之趣。使将来者开卷便知圣旨。得意皆是全才。贫子获衣内之珠。轮王雪梦中之耻。北秀南能之心印。讵假躬参。西林东社之灵编。无劳亲阅。真可谓登觉山之捷径。济苦海之逆船。一十二分教之蓍龟。八万四千行之钤键。抉学人之疑膜。有类金[鎞-囟+(奐-大)]。断释子之邪心。无殊宝剑。复有供佛供僧之秘法。济仙济鬼之玄门。拯幽灵之神方。利含生之圣术。其功德之广大。逾五岳之峥嵘其利益之宏深。越四溟之浩森。若非炼智炼神精教精理。内凭咒力外感佛加。曷以着斯绝妙之文哉。性嘉叨承宿幸忝会此生。自得伏膺亲蒙诲道。七十子仲尼门下。入室徒忻。一千辈黄梅山中。传衣匪预。虽滴露乏添江之力。轻尘无足岳之能。但竭愚衷聊为后序。所愿万灵密佑四众圆修。长然心要之灯。恒照愚冥之路云尔。

切以藏海汪洋。深广莫窥其涯涘。圣途坦荡。指归直造于根源。矧圆通显密之要门。极性相有空之至理。惟持明者斯问津焉。管主八缘幸释流庆逢圣世。声教炽焰。佛法莫盛于当今。车书混同。华竺咸归于至化。眷此霾尘之宝。奚其韫椟之缄。敬镌刻于斯文。俾流通而入藏。恭愿法轮大转。亿万年睿算永祝帝龄。佛日高悬。一大事因缘俱明本智。文英武烈子孝臣忠。干戈息于八方风雨调于六合。功能最胜笔舌奚殚。恩有普资自他俱利者。
