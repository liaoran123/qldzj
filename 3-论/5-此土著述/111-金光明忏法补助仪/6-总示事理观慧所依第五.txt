
今文正依百录及新旧两经。傍采法华三昧中文。以成十科事仪。但正修之前略无方便。广在止观及诸忏法所明。欲修行着。当寻忏悔品疏。应先谛了识忏悔处(及忏悔法法有正助)一一细知。若尊容道具历事观慧。当寻止观方等忏文。若十科始终事仪之后一一观想。应寻法华补助仪。并须熟诵。令运念无滞。若经咒佛名五悔等文。并须预诵悉令通利。不应道场之内犹自读文。复须寻疏。明识作法取相无生三种忏法。若通若别事理节级对障。次第浅深之相。不得不了。慎勿容易。又嘱后学。凡欲传写。并须首尾全写。对勘分明勿令脱误。多见法华观音等忏文。多削前后。及观慧之文。但抄佛位及忏悔文。单题礼文深可悲痛。若不能者宁可莫写。免得毁散行法全文。一事不周便亏行相。深诫深诫。
