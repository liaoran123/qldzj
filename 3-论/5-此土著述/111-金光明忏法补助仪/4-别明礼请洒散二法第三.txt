
应知此法同请观音以请为行。七日六时须番番礼请。百录方等仪。及法华三昧。皆结云于后六时略去请佛。余九法悉行无异。唯请观音及金光明文(无此结明可准知也)又寻新经大辩坚牢散脂等咒法之仪。皆专以请召为门。况天女品云。为我每日三时称三宝名。实言邀请大吉祥天。乃至诵持神咒请召我时。我闻神咒请召。我已即至其所。日三既尔夜三准知。况后文云。及于晡后诵持前咒。希望我至请义明矣。往往观音行仪无识之者。亦欲废请。此大不知所以也。今此但束略百录请文。都为五位。秖是开合。故非删削所以合者。为朝营饮食易。及过中余时广请。亦应无在。请观音无此不应辄略。二明洒散者。理须道场外别置净地。或作小坛香汁遍洒。务令严洁以物承足。身立于中旋转。四散食尽为度。问此出何文。答百录两经皆不云耳。此以意裁务在生善。谅亦无咎。俟见他文即依改贯非晚也。
