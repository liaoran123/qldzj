
今时丛林有多众处。犹特讲晚参以存古意。谓之大坐参。与常坐参同。但首座入堂不烧香。便归位待住持入堂坐定。堂司行者鸣首座寮前板三下。大众转身向外坐。首座下地从后门出。复转从前门入。圣僧前烧香如常。巡堂归被位坐少定。若住持晚参则不鸣堂前钟。方丈客头鸣法鼓三下。住持出堂。首座领众随至法堂。或寝堂住持据座。侍者两序东西堂各出班。问讯开示毕。众散归寮药石。若不晚参则堂司行者进首座前问讯云(堂头和尚今晚放参)转圣僧后。右出令喝食行者中立问讯长声喝云(放参)鸣堂前钟三下。大众下地普同和南。首座先出堂。次住持出。头首出众。各出全单归众寮药石。若讲行时须讲一参一免使后学知之。每日如有缘故不坐参时。供头行者代首座出半单与大众同。至晚众寮前鸣板三下。众出寮归堂。昏钟鸣(如居城市则候鼓鸣)头首入堂。首座待钟鸣。入烧香巡堂。次住持入烧香巡堂。候定钟鸣。住持出堂。次头首出。如坐再请禅住持后门入。归位不巡堂。头首随众。或抽解者即归被位。更深住持出。闻首座开枕响。众方偃息。在道兄弟不以此拘。次早三下板鸣众起。圣僧侍者牵堂内手巾辘轳。惊酣眠者。起洗面众归堂已。首座入烧香巡堂。次住持入烧香巡堂。四鼓鸣住持出。钟鸣首座出。以次头首与大众暂从后门出。换衣换头袖抽解即归守被位。或首座再入堂巡被位。钟绝开静板鸣众方折被。惟首座被系供头折。众各随意出堂。礼念亦兼修也。
