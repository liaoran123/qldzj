
受戒之后常应守护。宁有法死不无法生。如小乘四分律云。四波罗夷。十三僧伽婆尸沙。二不定。三十尼萨耆。九十波逸提。四波罗提提舍尼。一百众学。七灭诤。大乘梵网经十重四十八轻。并须读诵通利善知持犯开遮。但依金口圣言。莫擅随于庸辈。如不应食(谓酒荤腥也。葱韭蒜薤园荽曰荤。诸肉味曰腥。并不应食)不非时食(如非粥饭二时皆非时食)并宜服禁。财色之祸甚于毒蛇。尤当远离。慈念众生犹如赤子。语言真实心口相应。读诵大乘资发行愿尸罗清净佛法现前。皮之不存毛将安付。故经云。精进持净戒。犹如护明珠。
