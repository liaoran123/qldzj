
专使诣亲命前。议定方丈引座嚫资众嚫宣疏帖人。及两序勤旧江湖乡人法眷等贴嚫。至日粥罢。专使怀香诣方丈触礼拜请云(今晨午刻就云堂备蔬饭。特为新命和尚。伏望慈悲俯垂降重)复诣新命前拜请。同前礼。方丈客头同专使行者。请诸寮各挂煎点牌。于僧堂内住持对面设新命位。堂外知客板头设专使位。其茶汤榜张于堂外两傍。至斋时覆新命。到僧堂前。俟住持同入堂问讯。专使随入堂先揖住持归位。次揖新命归位。烧香行礼并同前。下食行嚫茶毕。先收新命盏。专使进前两展三礼。送新命出后门。专使入住持前两展三礼。送住持出前门。复归堂炷香大展三拜。巡堂一匝。并外堂归中问讯。收盏鸣鼓三下退座。当晚汤果药石光伴同前。
