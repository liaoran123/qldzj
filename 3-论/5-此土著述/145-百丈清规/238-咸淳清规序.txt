
丛林规范百丈大智禅师已详。但时代濅远。后人有从简便遂至循习。虽诸方或有不同。然亦未尝违其大节也。余处众时。往往见朋辈抄录丛林日用清规。互有亏阙。后因暇日悉假诸本。参其异存其同而会焉。亲手缮写颇为详备。目曰丛林校定清规总要。厘为上下卷。庶便观览。吾氏之有清规犹儒家之有礼经。礼者从宜因时损益。此书之所以继大智而作也。是皆前辈宿德先后共相讲究纪录。愚不敢私以所闻所见。而增减之。如前所谓参其异存其同而会焉尔耳。观者幸勿病。诸咸淳十年甲戌岁结制前二日。后湖比丘惟勉书于寄玩轩。
