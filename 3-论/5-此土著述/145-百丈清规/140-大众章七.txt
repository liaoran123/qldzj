
归虚之水邓林之木。以聚者众也。今夫大方居众千百。倒廪而炊赭山而爨。亦其所聚也。而四方之来如归。若已所固有者果何为哉。盖佛以人之流转三界出没生死。惟明道悟性。以超于妙觉。则群生异类咸资其善而训其徒。以肖己为然。故人人待其徒犹待其师。虽摩肩接踵而至。惟恐奉之不及。不以其众而少怠也。不然则有以尺地斗粟而相讼者多矣。岂其独愚。甘委其赀以广吾居。辍其飱以食吾徒。吾徒之食于斯居于斯。果何为哉。果何为哉。
