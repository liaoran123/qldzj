
秉炬必请住持举佛事。其余锁龛起龛起骨入塔佛事。维那禀首座。商量依资次。轮请头首为之。仍用小片白纸。写帖子云(新圆寂某甲上座某州人　秉炬　佛事　堂头和尚堂司比丘云某　拜请　其余佛事并准此写)若亡者是西堂单寮勤旧衣钵稍丰。则添奠茶汤转龛转骨等佛事。轮请单寮西堂首座及本山江湖名胜。维那备盘袱炉烛香一片。带行者诣方丈。插香触礼一拜。禀云(某甲上座圆寂某日茶毗。拜请和尚秉炬)呈纳帖子而退。请头首礼同。堂司置佛事簿。以备稽考轮请。
