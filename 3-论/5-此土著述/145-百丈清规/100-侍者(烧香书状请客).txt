
侍者之职最为近密。观道德于前后。听教诲于朝夕。亲炙参扣。期法道底于大成。而礼节常宜恭谨。庆喜之侍瞿昙。香林之侍云门。佛祖重寄其可忽诸。

凡住持上堂小参。普说开室。念诵放参。节腊特为。通覆相看。挂塔烧香行礼记录法语。烧香侍者职之　凡住持往复书问制作文字。先具草呈。如阙书记。山门一应文翰。书状侍者职之　凡住持应接宾客管待尊宿。节腊特为具状行礼。请客侍者职之。或维那知客俱不赴众。或在假。其行事三侍者皆当摄之(或云书状不当干涉余事。无据)若住持久出则归众行立。暂出则不离班位。
