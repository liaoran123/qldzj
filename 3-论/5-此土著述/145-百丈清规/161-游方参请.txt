
禀辞师长。慕有道尊宿处。依栖求挂搭(准律云。比丘有法有食处应住。有法无食处亦应住。无法有食处不应住)古规首到客司相看。次往堂司挂搭。送单位经案定。然后到侍司通覆。诣方丈礼拜。今时游方挂搭初到旦过。推熟于丛林能事者一人为参头。领众至客司具威仪。列门首右。白云(暂到相看)知客即接入。词云(即日恭惟。知宾尊长禅师尊候起居多福。久钦此誉复奉瞻际。下情不胜感激之至)答云(山门多幸特荷远临)揖坐烧香吃茶略询来历。即起谢茶归旦过。知客寻往回礼。参头接入。普同问讯。知客词云(移刻恭惟。诸位尊长禅师尊候起居多福适承降重特此拜谢。下情不胜感激之至)答云(礼合拜看何勤降重)参头自送出门。若欲礼拜住持。则放参后诣侍司相看如前礼。起身禀云(某等特来礼拜和尚。敢劳侍者通覆)侍者揖再坐。详询来由。或乡人法眷办事分明。侍者云(且回安下处容某通覆)即上方丈咨覆。如允次早钟鸣。侍者令客头报相看。如未暇。侍者挑灯诣安下处报礼。善言安慰。相看之礼粥罢。参头领众。诣寝堂候住持出。侍者接入。参头进前云(请和尚趺坐)转身左手插香。退身同众。初展云(某等久闻道风。此日获奉尊颜。下情不胜喜跃之至)再展云(即日时令谨时恭惟。堂头大和尚尊候起居多福)触礼三拜。如入室弟子法眷则云(久承慈荫)别插香行礼就座。侍者烧香吃茶。住持问乡里名讳及夏在何处。各须实答。不可多语。起身炉前谢云(重承降接特此拜谢)住持送出。参头云(和尚尊重)随至侍司致谢云(有烦神用特此拜谢)归旦过外下手排立。候住持回。礼同问讯接入。词云(移刻恭惟。堂头大和尚尊候起居多福。某等适来分合礼拜过蒙降重。下情不胜感激之至)住持云(安下不便幸望款留)众送出。参头转上手接侍者入。同众问讯云(移刻恭惟。高侍禅师道体起至多福。礼合诣寮拜看返辱降重。下情不胜感激之至)侍者云(山门多幸特荷远临。报谢稽迟下情多愧)今游方者多不入旦过。到处辄寻乡曲头首寮舍安泊。古礼渐至无闻。住持遇名胜相看。就送客位回礼。上座相看。就法堂下间。迎伺住持回礼。免烦降重。而五山大方则不回礼。半斋请点心。当晚特为汤披衣赴。住持接入。炉前通寒温。就坐侍者烧香揖汤。汤罢起就炉前谢汤。须两展三礼抽衣就坐药石。如住持不暇。请头首代相陪。时当自起烧香。住持自伴汤乃尽礼也。次日粥罢请茶。参头领众。排立寝堂前。候住持至。即趋前问讯云(经宿恭惟。堂头和尚尊候起居多福。某等重承宠呼。下情不胜感激之至)入座侍者烧香吃茶。起至炉前两展三礼谢茶。初展云(某等重承煎点特此拜谢。下情不胜感激之至)再展云(即日时令谨时恭惟。堂头和尚尊候起居多福)退身触礼三拜。住持送出两三步。如求挂搭。参头领众回身。进住持前。禀云(某等生死事大无常迅速。久闻道风特来依附。伏望慈悲收录)禀讫不伺允否。即普触礼一拜云。(谢和尚挂搭)当先挂搭参头。其余不拘早晚。不择处所。各知进退。伺候住持求住。方丈近事人母得呵禁。如允仍触礼一拜。就求帖子。到侍司附名云(适奉方丈慈旨。令就上寮附名)侍者次第发榜头下堂司维那令行者请新到。吃茶毕出。度牒上床历(详具大挂搭归堂)候送归堂。或有故出入。须守堂仪。半月方可请假。古云。请假游山者常将半月期。过期重挂搭。依旧守堂仪。如迫师长父母疾病丧死者。不在此限。

凡寝堂中必设参椅示尊师道也。新到相看。住持当居中位。令其插香展礼。侧坐受茶于礼无损。今北方犹行之所。时新学沙弥才方入众。便与大方宿德分坐抗礼视为故常。循习成弊。至于猎等犯分以启外侮。师道荡然。能尊师则尊法。尊法则丛林纪纲振矣。若西域诸师其徒奉之。犹君父之尊。惟恐不及可为法也。
