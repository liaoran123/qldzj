
开山忌及道行崇重。功被山门者。隔宿铺设法堂上。礼仪(百文)或无疏。库司备供养。若历代忌不具疏。不献特为茶汤。届期堂司预报库司。备供养。请牌位。就法座西首铺设。粥罢集众。住持两序一行排立。维那出揖班上香毕归位。同展三拜。侍者班尾拜(至大规云有处就祖堂下食一位讽经非礼也)举大悲咒。回向云(宝明空海。湛死生漩[竺-二+波]之波。大寂定门。融今古去来之相。仰冀贞慈俯垂昭鉴。山门今月某日。伏值前生当山第几代某号某禅师示寂之辰。营备珍羞以伸供养。比丘众讽诵大悲神咒。所集殊勋增崇品位。伏愿。慧日重辉。耀祖室光明之种。灵根再檗。回少林花木之春。云云)或乡人。或江湖举咒。回向云(上来讽经功德。奉为某号大和尚增崇品位。十方三世云云)或有俵嚫。则举楞严咒。回向同前。
