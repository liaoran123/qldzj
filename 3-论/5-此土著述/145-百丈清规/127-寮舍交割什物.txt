
寮舍什物常住置办不易。往往职事人视为传舍。临进退时。乡人各自搬移荡然一空。使新入寮者茫无所措。未免具数。到库司需索不至。因此上下唇吻不安。设若应副重费常住。库司当置总簿。具写诸寮什物。住持知事佥定。仍分置小簿付诸寮。两相对同。新旧相沿交割。损者公界修补。缺者本寮陪偿将进退。数日前副寺带行者。赉簿到各寮。预先点对分晓。责在本寮人仆。母得走失。违者陪偿。或有增添数目。随即同附簿。庶可稽考也。
