
丧至涅槃台。丧司维那俟都寺上香茶了。进前烧香。引小师拜请秉炬佛事。山门维那念诵云(是日则有新示寂。堂头和尚化缘既毕遽返真常。灵棺遍绕于拘尸。性火自焚于此日。仰凭大众。资助觉灵。南无西方极乐世界大慈大悲阿弥陀佛。十念众和毕。上来称扬圣号恭赞化仪。体格先宗。峻机不容于佛祖。用开后学。悲心仍摄于人天。收幻化之百骸。入火光之三昧。茶倾三奠。香爇一炉。顶戴奉行和南圣众)举大悲咒。回向云(上来念诵讽经功德。奉为堂头和尚茶毗之增崇品位。十方三世一切云云)山门知客举楞严咒。回向同前。次乡人举经。大众同讽毕。首座领众。归寺赴斋。小师乡人法眷守化收骨。斋罢鸣僧堂钟集众。仍备仪从。迎骨回寝堂安奉。请安骨佛事。挂真供养讽经。二时上粥饭。三时上茶汤。或十日半月。大众讽经灵骨入塔则止。
