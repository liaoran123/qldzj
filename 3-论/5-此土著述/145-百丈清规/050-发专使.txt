
凡十方寺院住持虚席。必闻于所司。伺公命下。库司会两序勤旧茶。议发专使修书(头首知事勤旧蒙堂前资僧众)制疏(山门诸山江湖)茶汤榜(专使署名)请书记为之。如缺书记。择能文字者。分为之。用绢素写榜。所请专使或上首知事。或勤旧或西堂首座。或以次头首充之。若非知事充专使。亦须以下知事一人同去掌财议事。具须知一册。该写本寺应有田产物业。及迎接仪从。一切毕备。山门管待专使一行人从。至起程日。诣诸寮相别。鸣僧堂钟集众门送。三门下钉挂帐设。向里设位。讲茶汤礼。请两序勤旧光伴。如上首知事去。则下首知事行礼。如头首勤旧去。则上首知事行礼。揖坐烧香揖香归位。相伴吃茶。再起烧香揖香归位。相伴吃汤收盏。专使起谢上轿。
