
僧不序齿而序腊以别俗也。西域三时以一时为安居。出入有禁止。凡禅诵行坐依受戒先后为次。而制以九旬策勋于道。以三旬营资身之具。使内外均养身心俱安也。克期进修不舍寸阴。护惜生命行兼慈忍。旨哉圣训万世永遵。而五竺地广暑寒霖潦气候之弗齐。故结制有以四月五月十二月。然皆始以十六日。所谓雨安居者。因地随时惟适之安。或曰坐夏或曰坐腊。戒腊之义始此。如言验蜡人冰以坐腊之人。验其行犹冰洁。或谓埋蜡人于地。以验所修之成亏者。类淫巫俚语庸非相传之讹耶。且吾所修证圣不能窥。岂外物可测其进退哉。今禅林结制以四月望。解以七月望者　若先一日讲行礼仪而期内得专志于道故略繁文。亦随方毗尼。或议不如法而不知其得法外意也。中土以冬为一阳之始。岁为四序之端。物时维新人情胥庆。礼贵同俗化在随宜故。以结解冬年为四大节。周旋规矩。耸观龙象之筵。主宾唱酬。兼闻狮子之吼。礼文秩猗欤盛哉。
