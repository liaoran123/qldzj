
早晨闻开静板。后斋时候巡火板鸣。先归钵位。入堂时圣僧前问讯讫。合掌归位。上床时问讯邻位。先以右手敛左边衣袖腋下压定。复以左手敛右边衣袖。然后两手按床。两足拨鞋入床下。先缩左足。次收右足。竦身上床近里一尺许正坐。敷袈裟盖膝上。不得露内衣。不得垂衣床缘(详见日用轨范)都监寺维那直岁侍者等位。在外堂上问。知客知浴知殿化主堂主等位。在外堂下间。古规每日住持赴堂。早粥时先于堂外坐。待堂前鸣钟即入堂。大众斋下床普同问讯就坐。近时诸方住持大钟鸣时。先入堂坐。至堂前钟鸣。方下地普同问讯。只遇五但望讲行一次。新入众者不知所自。先辈尝议。下床问讯者。谓诸寮与大众普同问讯也。以此论之。凡有众处。必当日日早晨下床问讯为允。
