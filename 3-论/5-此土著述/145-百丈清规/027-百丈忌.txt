
先期堂司率众财营供养。至日隔宿如法铺设法堂。座上挂真。严设中间祭筵上下间几案供具。当晚讽经正日散忌特为茶汤拈香宣疏。出班上香大众展拜(并同达磨忌礼)但无念诵。初夜回向云(净法界身本无出没。大悲愿力示有去来。仰冀慈悲俯垂昭鉴。正月十七日。伏值百丈大智觉照弘宗妙行禅师大和尚示寂之辰。率比丘众营备香羞。以伸供养。讽诵大佛顶万行首楞严神咒。所集殊勋上酬慈荫。伏愿昙花再现。重开觉花之春。惠日长明。永烛昏衢之夜。十方三世一切云云)

疏语　一言为　天下法　中矩中规　万世知　师道尊　有纲有纪。以儗丛林礼乐之盛。见　法筵龙象之多　华梵同文　富拟名渠天禄　经律相济　严如金科玉条　有布武堂上之仪。非绵蕞野外之礼　即此用离此用　语脱重玄　出于机入于机　理穷众妙。宜配　禅祖以陪祀。盍遵　讳日而营斋。伏愿　帝释精进胜幢　制诸魔外　济北阴凉大树　荫满阎浮。

师福州长乐人王氏子。丱岁离尘。三学该练。属马祖阐化江西法席之盛。若大珠南泉归宗号法龙象。而师为上首。暨祖示寂泐潭。师继之。以众委凑无所容。欲辞去。道过新吴憩止车轮峰下。有甘贞游畅。愿施地延居。已而众复至。遂建寺为大拓提焉。元和九年正月十七日师归寂。彬林不爇而燎。灵溪方春而涸。四众悲惨葬于大雄峰。先是有异人司马头陀者。为择葬地曰。傍连三峰未穷其妙。法王居之天下师表。而世以为信然云。唐长庆元年敕谥大智禅师。塔曰大宝胜轮。

宋大观元年加谥觉照。塔曰慧聚。

大元元统三年加谥弘宗妙行禅师。
