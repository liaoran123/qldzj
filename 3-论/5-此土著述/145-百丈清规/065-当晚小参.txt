
斋罢侍者覆住持云(今晚小参)令客头报众挂小参牌。具写专使两序。勤旧蒙堂。前资诸寮。庄库庵塔。暂到入院侍者。禅客参随。或有相送官客诸山留宿者。逐一条列预用呈禀。昏钟鸣侍者覆方丈鸣板后鸣鼓一通。众集两序归位立定。住持出登座。垂语问答提纲毕叙谢。行者秉烛侍者呈目子。庶得详尽。下座客头行者喝云(方丈和当请诸山和尚两班西堂勤旧蒙堂侍者禅客。即今就请堂献汤)知事送官客。归客位汤果。
