
丧至涅槃台。知事烧香上茶。次住持上香归位。维那出烧香请住持秉炬佛事。直岁问讯度火把。候举佛事毕。维那向龛念诵云(是日则有新圆寂某甲上座。既随缘而顺寂。乃依法以茶毗。焚百年弘道之身。如一路涅槃之径。仰凭尊众资助觉灵。南无西方极乐世界大慈大悲阿弥陀佛。十声罢。上来称扬十念资助往生。惟愿。慧镜分辉真风散彩。菩提园里开敷。觉意之花。法性海中荡涤尘心之垢。茶倾三奠香爇一炉。奉送云程。和尚圣众)　知事候念茶倾香爇时。躬出倾爇。表山门礼。维那就行之非礼也。举大悲咒。回向云(上来念诵讽经功德。奉为新圆寂某甲上座茶毗之次庄严报地。十方三世一切云云)知客平举楞严咒。回向同前(但无念诵二字)乡人法眷讽经回向(亦同)
