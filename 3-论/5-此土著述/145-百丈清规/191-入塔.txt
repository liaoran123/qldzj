
茶毗后执事人乡曲法眷同收骨。以绵裹袱包函贮封定迎。归延寿堂(位牌上去新字)三时讽经。第三日午后出板帐于僧堂前。令众通知(如不合成式及有侵欺。许以礼覆上下覆实改。若无实迹不得紊繁。违者合摈罚。为住持及执事者。须公廉平允。以身率先服众。可也)出板帐毕。堂司行者预报众挂送灰牌。至期鸣钟集请起骨佛事送至塔所请入塔佛事。入毕知事封塔。维那举大悲咒。回向云(上来讽经功德。奉为圆寂某上座入塔之次庄严报地。十方云云)知客平举楞严咒。乡人讽经回向并同。
