
古规曰库头。今诸寺称柜头。北方称财帛。其实皆此一职。盖副贰都监寺分劳也。掌常住金谷钱帛米麦出入。随时上历收管支用。令库子每日具收支若干佥定飞单呈方丈。谓之日单。或十日一次结算。谓之旬单。一月一结一年通结有无见管。谓之日黄总簿。外有米面五味各簿皆当考算。凡常住财物虽毫木。并是十方众僧有分。如非寺门外护官员檀越宾客迎送庆吊合行人事。并不可假名支破侵渔。其上下库子须择有心力能书算。守己廉谨者为之。病僧合用供给之物。即时应付。如仓库疏漏雀鼠侵耗米麦。蒸润一切物色。顿放守护有不如法者。并须及时照管处置。
