
凡旦望侍者隔宿禀住持。云来晨祝　圣上堂次早再禀。分付客头行者。挂上堂牌报众。粥罢不鸣下堂钟三下。俟铺法座毕。堂司行者覆首座。鸣众寮前板。大众坐堂方丈行者覆住持。次覆侍者鸣鼓。两序领僧行。至座前问讯。分班对立侍者请住持出。登座拈香祝寿(详具祝厘章)趺坐开发学者。激扬此道。若有客并叙序谢。多则具目子。恐有遗忘。侍者提起。或有诸山住持名德西堂。座右设位。官客对座设位(知礼尊法则不坐也)五参上堂。两序至座下径归班立。住持登座不拈香(余如前式)若尊宿相访。特为上堂或引座举扬。施主请升座不拘时也。

古之学者盖为决疑。故有问答。初不滞于语言。近日号名禅客。多昧因果。增长恶习以为戏剧。哗然喧笑。甚失观瞻。况举扬宗乘。端祝　圣寿。若有官客及名德相过。少致叙陈。而今时衲子例责过褒叙谢。殊乖法式。如说山门事务。则方丈会茶议论。毋谈杂事使众厌听。
