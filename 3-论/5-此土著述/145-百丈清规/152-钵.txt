
梵云钵多罗此云应量器。今略云钵。又呼云钵盂。即华梵兼名。佛本行集经云。北天竺有二商主。一名帝利富婆。二名跋利迦。奉世尊麨酪密揣。世尊思惟。往昔诸佛悉皆受持钵器。我今当以何器受商主食。时四天王疾共持四金钵奉上。世尊不受。以出家人不合蓄此。彼四天王更将四银钵。玻璃钵。琉璃钵。赤珠钵。玛瑙钵。[王*車]璖钵奉上。悉皆不受。时北方毗沙门天王告三天王言。我念往昔。青色诸天将四石器来奉我等。可用受食。时别有一天子名毗卢遮那。白言。仁等慎勿于此石器受食。但供养如来。当有如来号释迦牟尼出世。宜将此四石钵奉彼如来。时四天王共将四石钵奉佛。世尊念。四天王以信净心奉我四钵。若我于一人边受。余各有恨。我今总受四钵。持作一钵。次第相重安置左手右手按下。合成一钵。外有四唇。而说偈言。我昔功德诸果满。以发哀愍清净心。是故今四大天王清净牢固施我钵。
