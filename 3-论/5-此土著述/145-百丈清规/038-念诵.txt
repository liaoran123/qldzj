
古规初三。十三。二十三。初八。十八。二十八。今止行初八。十八。二十八。堂司依戒次写图(式见后)至日僧堂前洒扫。午后堂司行者报众。挂念诵牌。至参前。检点僧堂及诸殿堂香烛完备。覆住持两序。先鸣方丈板照堂板。次巡廊鸣板住持出。缓鸣大板三下。众集依图立定。暂到于侍者下肩立。侍者随住持。到祖堂土地堂。大殿烧香礼拜。鸣大钟。两序预集堂外。大板鸣方归图位。住持入堂供头鸣堂前钟。七下。圣僧前烧香。侍者捧香合。书状侍者径归位。请客侍者即往西序问讯。请汤巡过。次请东序就归位。住持出堂外中立。烧香侍者随出归位。维那先离位至门首向住持立。合掌念诵。上八中八云(皇风永扇帝道遐昌。佛日增辉法轮常转。伽蓝土地护法护人。十方檀那增福增慧。为如上缘。念清净法身毗卢遮那佛。云云)大众默念。每一号堂前轻应。钟一声。念毕叠一声。下八云(白大众。如来大师入般涅槃。至今大元重纪至元元年。已得二千二百八十四载。是日已过命亦随减。如少水鱼斯有何乐。众等当勤精进如救头然。但念无常慎勿放逸。伽蓝土地护法护人。十方檀那增福增慧。为如上缘。念清净法身十号云云)毕归位。住持入堂。前堂首座入次。名德西堂插入。归圣僧板头立。头首领众。三人一引。圣僧前问讯。转身住持前问讯。合掌巡堂。顺左肩转依图位立。暂到侍者随众入。只巡半堂至圣僧后。侍者向后门立。暂到向侍者立。次知事入堂圣僧前问讯。转身住持前问讯。合掌巡堂出。暂到接侍者后随出。堂司行者往首座前覆云(放参)从圣僧后转出堂。供头鸣堂。前钟三下。众普同和南。各出全单而散(住持出两序。随出至堂前谢汤。住持止之下八赴汤。寝堂鸣板侍者烧香。行礼如常式。汤罢药石。古法三八皆有汤。上八中八则免药石。其日不坐参至晚坐禅如常式)


