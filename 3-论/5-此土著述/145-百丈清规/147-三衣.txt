
盖法衣有三也。一僧伽黎(即大衣也)二郁多罗僧(即七条也)三安陀会(即五条也。此是三衣也。若呼七条偏衫裙为三衣者非也)又三品大衣(上品二十五条。二十三条。二十一条。中品十九条。十七条。十五条。下品十三条。十一条。九条)田衣缘起。僧祇律云。佛住帝释石窟前。见稻田畦畔分明。语阿难云。过去诸佛衣相如是。从今依此作衣相。增辉记云。田畦贮水生长嘉苗。以养形命。法衣之田润以四利之水。增其三善之苗。以养身法慧命也。
