
凡集众开示皆谓之参。古人匡徒使之朝夕咨扣。无时而不激扬此道。故每晚必参则在晡时。至今丛林坐参犹旦望五参升座。将听法时大众坐堂也(详具祝厘章)若住持至晚不参。则堂司行者禀命住持覆首座。鸣僧堂钟三下。谓放参钟也。如住持入院。或官员檀越入山。或受人特请。或谓亡者开示。或四节腊则移于昏钟鸣。而谓之小参。可以叙世礼。曰家教者是也。然亦不鸣放参钟。谓犹有参也。
