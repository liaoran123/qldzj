
景命好日。月旦。月望。初八。廿三。四斋日。隔宿堂司行者报众。挂讽经牌。次早钟绝。后鸣僧堂前钟。集众登殿。维那举楞严咒。唱药师号。叹佛毕。回向云(某日令辰。某州某寺住持传法某僧某。谨集合山僧众。恭趋宝殿。讽诵大佛顶万行首楞严神咒。称扬圣号。所萃洪因。祝延今上皇帝圣寿万安。金刚无量寿佛仁王菩萨云云)
旦望藏殿祝赞。
旦望古来转藏祝寿。今则必先侵晨登殿。

御座前祝赞。于礼为恭。或粥罢升座罢鸣钟集众。往藏殿。维那举云(摩诃般若波罗蜜多)众当默念。住持领众合掌绕藏。行道三匝。多众则一匝立定。维那举大悲咒。回向云(大圆照中有华藏海。功超造化。道绝明言三光电卷而实相涵。六合雷奔而湛然寂。不思议海难尽赞扬。某州某寺住持传法臣僧某。月旦望令辰。谨集合山僧众。恭趋藏殿绕旋行道。称念摩诃佛母圣号。运转天宫法宝轮藏。讽诵大悲圆满神咒所萃洪因。端为祝延　今上皇帝圣寿万安。金刚无量寿佛仁王。菩萨摩诃萨。摩诃般若波罗密)
