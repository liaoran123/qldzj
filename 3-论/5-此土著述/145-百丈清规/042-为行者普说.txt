
参头预诣侍司插香礼拜。禀侍者。咨覆住持。如允所请。参头即鸣行堂前板集众。排立寝堂。参头随侍者。入请住持出据坐。参头同众问讯进前。插香退身归位。缓声喝云(不审)众低声和毕。同礼九拜。参头进云。(某等久思和尚示许。伏望慈悲开示因缘)转身问讯而退。次日行堂挂普说牌报众。设座香几烛台。参头报众请两序立班。副参领众门迎两序入堂。参头堂主诣侍司同请住持。下行堂。众迎入据坐。侍者问讯侧立。两序问讯毕。侍者烧香请法。参头领众雁立插香喝参三拜。退分东西序后雁立。拱听开示毕。参头领众如前排立三拜。即出门外右立。揖送住持两序。然后随至寝堂。插大香一片。九拜而退。次诣侍司。插香三拜。参头副参同住两序前。一一拜谢。
