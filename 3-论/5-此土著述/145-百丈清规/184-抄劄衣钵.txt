
凡有僧病革。直病者即白延寿堂主。禀维那请封行李。堂司行者覆首座头首知事侍者。同到病人前抄写口词。直病者同执事人。收拾经柜函柜衣物。抄劄具单。见数一一封锁外。须留装亡衣服(直缀挂络内外衣裳数珠香合脚絣鞋篾净发巾收骨绵子等)合用之物并作一处包留。延寿堂主同直病者收掌。或病者不能分付。维那首座力当主行。无行李者亦须尽礼津送。单帐锁匙封押纳首座处所封行李。首座维那知客侍者四寮人力抬归堂司。若单寮勤旧行李多者封起。只留本房库司差人看守。亡僧非生前预闻住持两序勤旧。及无亲书不可擅自遗嘱衣物(大川和尚住净慈时。首座维那伪作亡僧遗嘱衣物。尝被摈逐)如病僧瞑目。延寿堂主即报维那。令堂司行者报烧汤。覆首座知客侍者库司。差人抬龛浴船。安排浴亡浴毕。净发拭浴衣被。酌量俵浴亡人。手巾与净发人。维那提督着衣入龛。置延寿堂中铺设椅卓位牌。牌上书云(新圆寂某甲上座觉灵。或西堂则书前住某寺某号某禅师之灵。余随职称呼书之)备香灯供养。现前僧众讽大悲咒。回向安位。夜点长明灯。堂司行者预造雪柳幡花。直灵行者每日上粥饭。知事三时上茶汤。烧香斋粥殿堂讽经罢。及放参罢。堂司行者即鸣手磬前引。首座领众至龛前。住持烧香毕。维那举大悲咒。回向云(上来讽经功德奉为新圆寂某甲上座庄严报地十方三世云云)次乡人举咒。乡长出烧香。每日三时礼同。除公界回向称双字名。余只称单字名。回向同前。如遇旦望及景命日免讽经。未可出丧。
