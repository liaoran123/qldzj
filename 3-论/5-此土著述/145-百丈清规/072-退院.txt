
住持如年老有疾。或心力疲倦。或缘不顺自宜知退常住钱物。须要簿书分明。方丈什物点对交割具单目一样两本。住持两序勤旧佥押。用寺记印。住持库司各收一本为照。公请一人看守方丈。至退日上堂叙谢辞众下座。挝鼓三下而退。若留本寺居东堂。相断住持者。须当尽礼温存。宋理宗以灵隐寺菜园。为阎妃建寺。住山痴绝冲公即日退院。躬荷包笠往游庐山。遣使留之不回。高风千古孰能继之。
