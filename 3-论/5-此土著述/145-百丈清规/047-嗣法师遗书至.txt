
专使持书到寺(礼仪详见下遗书篇)方丈开书。两序先慰住持。法堂中间设祭。座前拈香有法语。举哀三拜。上汤复三拜。进食下嚫鸣鼓。讲特为礼。三拜上茶鸣鼓三下。退座收坐具。维那举楞严咒回向(与嗣法师忌同)两序四寮江湖乡人法眷小师办事。皆有祭。住持居灵几之左(如有诸山及座下西堂法眷与师为行辈者。上祭则住持同专使答拜。以下则不答拜)祭毕讽大悲咒。回向云(上来讽经功德。奉为某寺某号大和尚增崇品位。十方三世一切佛。云云)首座领众。慰住持云(法门不幸。令师和尚迁化。后学失依不胜悲悼。尚冀堪忍力行此道)
