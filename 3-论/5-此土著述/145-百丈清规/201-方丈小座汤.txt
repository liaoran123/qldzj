
四节讲行按古有三座汤。第一座分二出。特为东堂西堂请首座。光伴第二座分四出。头首一出。知事二出西序勤旧三出。东序勤旧四出。西堂光伴第三座位。多分六出。本山办事。诸方办事。随职高下分坐。职同者次之。首座光伴侍司预备草图。呈方丈议定。至日依名书照牌。午后备卓袱。作一二三座。陈列寝堂下间。东西堂前堂首座都寺系请客侍者。各诣寮触礼拜请云。堂头和尚请今晚就寝堂。特为献汤。余头首办事名胜方丈客头行者请云。方丈和尚参前请就寝堂。特为献汤。寝堂钉挂排位。秉烛装香毕。客头行者覆侍者。次覆方丈鸣鼓。初座客集侍者揖引。至住持前问讯依照牌入位立定。烧香侍者请客侍者分往特为人前。巡问讯揖坐已。复位并立。烧香侍者进前烧香。仍归位。与请客侍者同时转身分巡问讯揖香。候鸣板二下行汤遍。仍巡揖汤毕。烧香侍者进烧光伴香。鸣板一下收盏鸣鼓五下退座。三座行礼并同。丛林以茶汤为盛礼。近来多因争位次高下。遂寝不讲。住持当力行之。江湖老成当力从臾之。庶将来知所矜式云。


