
夫学般若菩萨起大悲心发弘誓愿。精修三昧誓度众生。不为一身独求解脱。放舍诸缘休息万念。身心一如动静无间。量其饮食调其睡眠。于闲静处厚敷坐物。结跏趺坐。或半跏趺。以左掌安右掌上。两大拇指相拄。正身端坐。令耳与肩对。鼻与脐对。舌拄上齶唇齿相着。目须微开。免致昏睡。若得禅定其力最胜。古习定高僧坐常开目。法云圆通禅师呵人闭目坐禅。谓黑山鬼窟。有深旨矣。一切善恶都莫思量。念起即觉。常觉不昧不昏不散。万年一念非断非常。此坐禅之要术也。坐禅乃安乐法门。而人多致疾者。盖不得其要。得其要则自然四大轻安。精神爽利。法味资神寂而常照。寤寐一致生死一如。但办肯心必不相赚。然恐道高魔盛逆顺万端。若能正念现前。一切不能留碍。如楞严经天台止观圭峰修证仪。具明魔事。皆自心生非由外有。定慧力胜魔障自消矣。若欲出定徐徐动身安详而起。不得卒暴。出定之后常作方便。护持定力。诸修行中禅定为最。若不安禅静虑。三界流转触境茫然。所以道探珠宜静。浪动水取应难。定水澄清心珠自现。故圆觉经云。无碍清净慧皆依禅定生。法华经云。在于闲处修摄其心。安住不动如须弥山。是知超凡越圣必假静缘。坐脱立亡须凭定力。一生取办尚恐蹉跎。况乃迁延将何敌业。幸诸禅友三复斯文。自利利他同成正觉。
