
小参初无定所。看众多少。或就寝堂。或就法堂。至日午后。侍者覆住持云(今晚小参)令客头行者报众。挂小参牌。当晚不鸣放参钟。昏钟鸣时行者覆住持。鸣鼓一通。众集两序归位。住持登座(与五参上堂同)提纲叙谢委曲详尽。然后举古。结座如四节。说请头首。秉拂及讲免礼仪。详略使众通知。下座客头行者喝请云。(方丈和尚请西堂两班单寮耆旧蒙堂侍者禅客。即今就寝堂献汤)库司预备汤果送上方丈。

昔汾阳昭禅师住汾州太子院。以并汾地苦寒。故罢夜参。有异比丘振锡而至。谓师曰。会中有大士六人。奈何不说法。言讫升空而去。师密记以偈曰。胡僧金锡光。为法到汾阳。六人成大器。劝请为敷扬。时楚圆守芝号上首。楚圆即慈明也。后住石霜。饭罢常山行。时杨岐会公为监寺。阚其出挝鼓集众。慈明遽还怒数曰。暮而升座何从得此规绳。会徐对曰。汾州晚参何为非规绳乎。慈明颔之。
