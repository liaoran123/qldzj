
受请人令侍者同专使。预诣方丈禀借法座。上堂辞众。座不敷设。左设住持位鸣鼓集众。住持出归位。受请人径往住持前问讯。次与大众和南升座举扬毕下座。先辞住持触礼三拜。次向法座立。辞众普同触礼三拜。门首向里中设特位讲茶汤。两序勤旧光伴。上首知事行礼与当代同。鸣大钟送。以次西堂头首。则无辞众上堂。临行先同专使上方丈。插香触礼三拜禀辞。次巡寮辞别。山门首茶汤礼同前。
