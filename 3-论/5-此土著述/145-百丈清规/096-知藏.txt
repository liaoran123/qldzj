
职掌经藏兼通义学。凡看经者初入经堂。先白堂主同到藏司相看。送归按位对触礼一拜。此古规也。今各僧看经多就众寮。而藏殿无设几案者。然充其名当尽其职。函帙目录常加点对缺者补完。蒸润者焙拭。残断者粘缀。若大众披阅则藏主置簿。照堂司所排经单列名。逐函交付。看毕照簿交收入藏。庶无散失。推原吾宗既曰教外别传。犹命僧专司其藏者何也。以佛之所言所行为教律。而僧有不遵佛之言行乎。特吾之所证所得不溺于文字。而超乎言行之表。以见夫自性之妙焉。又祖之意。欲吾徒遍探诸部与外之百氏。期以折冲外侮应变无穷。所谓不即不离者是也。后以众多列东西藏。
