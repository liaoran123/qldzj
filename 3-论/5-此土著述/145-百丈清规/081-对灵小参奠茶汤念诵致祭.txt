
丧司维那同小师怀香诣客位请主丧人。大夜对灵。小参预设座。候昏钟　鸣鼓集众。两序座下问讯(如常式)主丧人用带行侍者烧香。无则圣僧侍者代之。小参下座。小师罗拜致谢。首座领众。龛前上香立定。请奠茶汤佛事毕山门维那念诵云(白大众。堂头和尚入般涅槃。是日已过命亦随减。如少水鱼斯有何乐。众等当勤精进如救头然。但念无常慎勿放逸。恭里大众肃诣龛帏。诵持万德洪名。奉为增崇品位。仰凭大众念清净法身毗卢遮那佛。云云)举大悲咒毕。回向云(上来念诵讽经功德。奉为新示寂堂头和尚。伏愿不忘愿力再现昙花。棹慈航于生死逝波。接群迷于菩提彼岸。再劳大众。念十方三世一切诸佛。云云)毕山门知客举楞严咒(上来讽经功德。奉为新示寂堂头和尚大夜之次增崇品位。十方三世一切云云)次第一一上祭末举大悲咒(回向同前)行仆参拜讽经毕。丧司行者喝云(请首坐大众就座汤果)众散。小师方丈行仆终夜守灵。
