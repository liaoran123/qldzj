
入室者。乃师家勘办学子。策其未至。捣其虚亢攻其偏重。如烹金炉铅汞不存。玉人治玉碔砆尽废。不拘昏晓不择处所。无时而行之。故昔时衲子小香合常随身。但闻三下鼓鸣。即趋入室(今时以三八入室者。备故事也)遇开室时粥前侍者令客头行者。僧堂前诸寮挂入室牌。寝堂设达磨像。前列香烛拜席。敷设室内秉烛装香。拜席设左侧。粥罢下堂客头即缓击鼓三下。住持至达磨前炷香。同侍者三拜入据室坐。侍者问讯班左立。行者问讯班右立。头首领众。达磨前各炷香三拜。联接而至室前。后至者依次炷香展拜接排而立次第相趱不许搀先乱序。侍者烧香问讯。出外揖首座入。入先左足。仍以左手上香。进前问讯至禅椅右侧。立听举话。或下语。或不下语。随意过禅椅左。问讯退步。触礼一拜举左足。出揖次人入。一出一入相向问讯联接不绝。若首座是大方西堂。或名德入烧香。住持当下座揖让送出。遇升堂白众特免(此亦近代循袭之仪。若古德当机。佛祖不让。宁讲世礼。顾师家何如耳)只后堂领众。暂到皆当入室。侍者居众后入室毕炷香。大展三拜。行者插香三拜。住持复出达磨前炷香。大展三拜而退。
