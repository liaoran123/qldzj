
库司丧司相关。提调丧仪香亭。真亭幢幡呗乐。龛前伞椅。汤炉挑灯。竹篦主丈拂子。香盒法衣等物。小师随龛后。鸣大钟诸法器送丧。起龛念诵云(金棺自举。绕拘尸之大城。幢旆摇空。赴茶毗之盛礼。仰凭大众。称念洪名。用表攀违。上资觉路。念清净法身毗卢遮那佛云云。若全身入塔。则云卦难提之盛礼)丧司维那进烧香。引小师拜请。起龛佛事。龛至山门首。请奠亭挂真奠茶汤。俱有佛事。两序大众门列俟龛出已。山门维那向内合掌中立。举往生咒。或四圣号。大众齐念。主丧领众。两两分出。左右俵散雪柳。齐步并行。毋得挨肩交语。各怀悲感。都寺押丧丧司维那知客圣僧侍者俵行丧嚫。
