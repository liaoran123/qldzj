
陈隋间天台智者。远禀龙树。立一大教。九传而至荆溪。荆溪后又九传。而至新罗法融。法融传理应。应传瑛纯。皆新罗人。以故此教播于日本。而海外盛矣属中原丧乱。典籍荡灭。维此教是为不可亡者。亦难乎其存也。然杲日将出而晓霞先升。真人应运。而文明自见。我有宋之初此教乃渐航海入吴越。今世所传三大部之类是也。然尚有留而不至。与夫至而非其本真者。仁王经疏先至有二本。众咸斥其伪。昔法智既纳日本信禅师所寄辟支佛发。答其所问二十义。乃求其所谓仁王经疏。信即授诸海舶。无何中流大风惊涛。舶人念无以息龙鼍之怒。遽投斯疏。以慰安之。法智乃求强记者二僧。诣信使读诵以归。不幸二僧死干日本。至元丰初。海贾乃持今仁王疏三卷来四明。于是老僧如恂因缘得之。其文显而旨微。言约而意广。以秦译为本。义势似观心论疏。实章安所记智者之说也。恂道孤而寡偶。学古而难知。食贫而力不足。无以为此经毫发之重。每指而叹曰。其来晚。学而艰如此。宁封野马而饱蠹鱼不能下几案以视人。呜呼此疏。曾不得辈行于三大部中。而匿光瘗彩。犹若海外之远欤。恂今年七十有六岁。乃一日抱之而泣曰。殆将与吾俱灭邪。吾前日之志非也。遇嵩山晁说之曰。盍不为我序而流通之。说之自顾。何足以与此。亦尝有言曰。智者若生齐梁之前。则达磨不复西来矣。尽法性为止观。而源流释迦之道。囊槖达磨之旨。今方盛於越中。异日会当周于天下。岂独是书之不可掩哉。顾予老不及见之为恨。姑序其所自云尔。

政和二年壬辰四月癸卯序。
