
普为四恩三有法界众生　悉愿断除三障。归命忏悔至心忏悔。我比丘(某甲)归命十方常住三宝。释迦牟尼阿弥陀佛圣观自在具大悲者。愿起哀怜为作明证。我为法界一切众生。无始心性如摩尼宝。自体清净神用本然为诸如来同一秘藏。妄想流动幻有轮回。于生死中受诸热恼。所谓过现造积四重五逆十恶之业。当堕阿鼻地狱之苦。以恶业故现身所缠一切疾病种种灾厄。广如经说诸恶因缘。今奉大悲圣观自在教。我诵持如意宝轮。令得灭除如是罪障。百千种事所愿皆成。惟愿菩萨受我忏悔。从我所求施与摩尼。雨诸珍宝世及出世福慧资粮。皆使随心无不充足。乃至尽其形寿不入胞胎。莲华化生极乐世界。见阿弥陀佛观自在菩萨真实色身。闻妙法音证圆通性。然后普门示现饶益有情。尽出尘劳同成种智。

南无十方佛　南无十方法　南无十方僧　南无本师释迦牟尼佛　南无阿弥陀佛　南无如意轮陀罗尼　南无观世音菩萨　南无大势至菩萨　南无圆满愿一切菩萨摩诃萨(或三称或七称)
