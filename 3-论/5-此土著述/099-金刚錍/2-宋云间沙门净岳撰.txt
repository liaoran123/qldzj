
科分大经章段。起自关内凭小山瑶。前代未闻也。吾祖章安作疏益详。至荆溪将迦葉品。分正缘了别指方隅。则权实进否晓然而明。可谓善乎派深。良哉析重也。余复以佛性周遍三千具摄而分。今文分而又分宾主问答。引文释义略无混乱。虽短胫亦可以厉法流。孺子敢当荷负矣。或曰犹牧女之添水。将非浇漓于乳味乎。不然乳益乳也。苟能钻摇醍醐可获。岂仍乳而已耶。
