
僧基。本姓明。济南人也。绾发志道秉愿出家。母氏不听。密以许嫁。秘其聘礼。迎接日近女乃觉知。即便绝粮水浆不下。亲属共请意不可移。至于七日母呼女婿。婿敬信。见妇殆尽。谓妇母曰。人各有志不可夺也。母即从之。因遂出家。时年二十一。内外亲戚皆来庆慰。竞施珍华争设名供。州牧给伎郡守亲临。道俗咨嗟叹未曾有。基净持戒范精进习经。数与昙备尼名辈略齐。枢机最密善言事议康。皇帝雅相崇礼。建元二年皇后褚氏为立寺于都亭里通恭巷内。名曰延兴。基居寺住。徒众百余人。当事清明道俗加敬。年六十八。隆安元年卒矣。
