
僧念。本姓羊。泰山南城人也。父弥州从事吏。念即招提寺昙睿法师之姑也。圭璋早秀才监明达。立德幼年十岁出家。为法护尼弟子。从师住太后寺。贞节苦心禅思精密。博涉多通文义兼美。蔬食礼忏老而弥笃。诵法华经日夜七遍。宋文孝武二帝常加资给。齐永明中移住禅林寺。禅范大隆诸学者众。司徒竟陵王四事供养。年九十。梁天监三年卒。葬秣陵县中兴里内。
