
僧端。广陵人也。门世奉佛姊妹笃信。誓愿出家不当婢采。而姿色之美有闻乡邑。富室凑之母兄已许。临迎之三日宵遁佛寺。寺主置于别室给其所须。并请观世音经二日能诵。雨泪稽颡昼夜不休。过三日后于礼拜中见佛像。语云。汝婿命尽。汝但精勤勿怀忧念。明日其婿为牛所触亡也。因得出家坚持禁戒。摄心空闲似不能言。及辩折名实其辞亹亹。诵大涅槃经五日一遍。元嘉十年南游上国住永安寺。纲纪众务均爱等接。大小悦服久而弥敬。年七十余。元嘉二十五年而卒。弟子普敬普要。皆以苦行显名。并诵法华经。
