
二复次下明五戒事理复简偏圆。上虽通六。五戒之义该摄浅深。若不委论事理偏圆。何能精识持犯之相。此自分五。初不杀戒二。初委示二。初总示事理持犯。欲令行者用理不杀持事不杀。方名初心持具足戒。今明体法须别空中体法即空。乃属偏观望圆是杀。须体诸法无非中道世相皆常。是今所论理不杀戒。欲显此意故从人天辨至圆极。故云因果种种不同。二若作下别明偏圆得失二。初偏二。初人天但事二。初人持戒功浅须加防护心。如牛马若非辔勒则见奔逸。若无杖策则犯苗稼。喻不作意则于境成犯。报百二十年是上方寿。人道诸根但明肉眼。余根可例。二若任下天持戒功成任运成性。心如河水自然注入净戒海中。未论定共唯报六天。以人岁数较第六天当尔许岁。唯得肉天无慧法佛。余根可知。若加下三乘加理二。初二乘义摄藏通。涅槃经以外道先出喻以旧医。如来后现喻以客医。佛所制戒名客戒也。事戒之外加修随道及无著戒。此戒位极当教灰断不说有报。今据大乘生方便土受变易寿。诸文不说此土寿限。但因移果易耳。今云七百阿僧祇者。必取尔许劫数之后方入实报也。若在此土破尘沙惑亦得法眼。今论二乘初生之者但得慧眼。二若下菩萨二。初正示。义当别教次第修于三谛道共等。常即假观。是智所赞及自在戒。无常即空慧。即是随道及无著戒。前空次假今从语便空慧居次。言等慧者。即中慧也。乃是随定及具足戒分。得此二当于初地。生实报土名华藏海。佛眼分显四眼乃融。是故名为分得五眼。诸根亦然。寿是慧命。已属意根。经云。诸根复云寿命。故须并说。二比下结况。此教比佛有于二意。若当教者以因比果分满不同。二比圆教别教始终是菩萨法。望圆始终皆是佛法。故称不具及损减也。二若下圆二。初示相二。初明得意持二。初略示。事持即不伤杀众生身命。此同偏小轮王之戒。但不杀所以与之永异。次文所明理观是也。二又持下广明理持三。初约体明持。此理不杀若其不解性具九界。但云体达诸法即理。全波是水。犹滥通别未显圆修。故荆溪云。若不谈具乃属别教。故须体达假合之身三惑痴爱。三科实法皆性本具性无差别。故名一相。性非暗缚称为明脱。既即性具何可毁伤。痴爱是子假实是果。全体即性。性岂生灭。如斯妙观即障是德。不待转除方是持于理不杀戒。二成下称性得报。初住已上至于妙觉。皆得名为成就智慧居常寂光。此乃分满依正二报也。无生后报但现报。故名常寿湛然无损减也。五眼具足。诸根亦然。离不具也。若论外用六根互通。略举眼耳根自在也。现十界寿或修或短寿自在也。三是下结示因果二。又圆下明得意犯二。初总示二犯。此事理犯若其不解性具违用及杀法门。但以慈愍能现逆相而解释。此岂前三教菩萨之行不能作耶。故普门疏明嗔法门为成就。故常念观音。是知须得性杀之意。慈方无缘。故云唯杀唯慈。名得意犯。二如仙下别示二相二。初引人明事杀。大经圣行品。佛说本生。曾为国王。名曰仙豫。爱念大乘。时世无佛。十二年事婆罗门为师。后遂劝彼发菩提心。而婆罗门不信谤法。王乃杀之。而王不堕狱以无杀罪故。至梵行品佛说慈心之果住一子地。迦葉难言。若菩萨住一子地。云何佛昔为王断婆罗门命耶。佛言。我以爱念故断非恶心也。诸婆罗门命终生阿鼻狱。即有三念。一自知从人道来。二知是地狱。三自知谤法为王所杀。念是事已即信大乘。寻时命终生甘露鼓王世界。于彼寿命十劫。我于住昔乃与是十劫寿命。云何名杀。然须明于得杀法门。令其爱念成无缘慈。方合疏文唯杀唯慈也。二又作下据经明理杀二。初正释。前就不断名持不杀。今明有断故云犯杀。圆教自论断与不断二义同时。既明六即。六故有断。即故不断。亦可秖就即之一字明于二义。障体即德。无障可论。斯为断义。障既即德。障何尝断。斯不断义。故烦恼即菩提。生死即涅槃。断与不断妙在其中。诸大乘经说圆顿观有此两门。今就有断名为理杀。故云析荡累着。是业及诸烦恼以为所断。树神谕于修观之人。劫火谕于能断之智。故大论三十云。譬如空泽大树众鸟集宿。一鸽后至住一枝上。其枝即折。泽神问其故。树神答曰。此鸟从我怨家树来。食彼尼俱类子。或当放粪子堕地者。恶树复生为害必大。是故宁舍一枝所全者大。菩萨亦尔。于魔外惑业无如是畏。而畏二乘。二乘于菩萨边亦如彼鸟。坏彼大乘心永灭佛乘心。今文但以怨鸟通累着等也。劫火等者。亦大论文。论第二云。二乘虽破三毒气分不尽。如草木薪火烧烟出炭灰不尽火力薄故。佛三毒永尽无余。譬如劫火烧须弥山一切地都尽无烟无灰。今谓佛智即圆智也。断阴入界生死即涅槃也。约即论断名得意犯。理观断破名不持戒。此为诚证。下诸理犯其义皆成。一切尘劳是如来种。此是性种亦敌对种。惑非性染安名佛种。以知即性修染本虚。本虚名灭。即理杀也。二成下得报。事理二犯既顺性德杀害法门。故杀法成就乃得法身。垂应九界示命长短现根缺具。此自在用真因分得极果究竟。二前下结胜。先且斥劣。人天近事藏通浅理别教次第是故隘塞。此等皆非修性不二通达之途。唯圆实戒一摄一切宏广无边。即事而中深远莫测。凡小之径必会逆顺之异。能同十戒之中名毕竟戒。二不下结责。先结该收后责局小。二复次下明不盗戒二。初总明事理持。犯事盗可见。就理论盗。据阿含经。演小成大。人天取有。藏通取空。别取但中。皆他物也。非盗是何。净名云。无取是菩提舍攀缘故。二若下别明偏圆得失二。初偏三。初人天二。初斥事持成犯。人天妄乐为可意也。欲成理持乃斥事戒。故就所求果报而责有漏之乐。犹如粪中有庵罗果有智童子不应求食。乐杂见思如世美食。杂以毒药食则害命。有观智人所不应求。设得华报心不甘嗜而生欢乐。云何凡夫为欲持戒。二贫下约经文明报。四姓者。毗舍首陀婆罗门刹利。人中虽谓二贱二贵。既乏圣财。四姓三界俱属贫穷。洄转水也。澓深水也。漏心持戒求可意果正为有流洄澓所困三有流转。故曰有流。非四流中一有漏因果具足三障能障见佛天中天也。亦是障于第一义天。以障隔故义言舍离。此乃事持成于理犯。据经招报贫穷困苦诸天舍离也。二又二下二乘二。初斥理持成犯二。初约有求斥。智举四谛。境唯在苦。于身等四观苦等四。流厌生死苦忻涅槃乐。在小名持。于大名盗。为于涅槃生忻求心。介尔者微弱也。微有心生即堕四性。既有性过乃属生死。无所得中而生得想成不与取。岂非盗耶。二即非下引诸经斥。烦恼为薪智慧为火成涅槃食。不非时证。此斥二乘匆匆取证是非时证。不待法华说于所因。于小涅槃思惟取证。大根不发如焦败种。以见苦果故断除集因。以修道品故造趣灭尽。则非大乘即惑成智无断无修。即生成灭无苦无尽。故云非求法也。中论云。诸佛说空法。为度著有者。若有着空者。诸佛所不度。身长三百下引金翅鸟雏以为喻也。二乘但念空无相无愿三种三昧。如身长三百。无中假二智如无两翅。堕三无为坑如鸟堕地。若死等苦成罗汉果也。若死苦成辟支果也。苦等于死名死等苦而实未死也。或云。二乘方便是死等苦圣位是死苦。又学人是死等苦无学是死苦。三无为者。一择灭。二非择灭。三虚空。通举言三。二乘所证。盖择灭也。然此谕本出大品而大论释之。谓金翅身长三百由旬。能从一须弥至一须弥。是鸟初出两翅未成。意欲飞去堕阎浮提。受若死若死等苦。中道生悔我欲还天不能自举。本谕菩萨堕二乘地。今借谕二乘耳。二法下引经明盗报。不得大乘法食为饥饿。无大力用为羸。无太功德为瘦有无善上起见思如疮癣。不见三身一体之佛。不闻圆顿之法。不入三贤十圣众数。三若下菩萨二。初斥次第成犯。行学道三对戒定慧。言次第者。此三皆随空假中转。三谛纵故从浅至深。是故逐一而论取舍。生死为来。空中为去。本沦生死已名为来。去已载来建立生死。故成两来。破有出界已名为去。舍边趣中名为更去。故成两去。如此来去岂非屈辱。谛观不殊离二取相。今既别修以观缘谛。名不与取。二取已下据经明盗报。取舍既数即此名为贫穷困苦盗业之报。以别圆教诠变易报不就改生。念动是业。迁变是苦。故起信论云。动即有苦果不离因。不能初心顿绝思议。故使义天虽近而远即舍离也。二圆二。初示相二。初明得意持二。初赞理持相。唯有圆观乃能究竟离不与取。绝取之观谓五不受。即不受四边及不受不受。此五不受若其不以妙理甄之。恐滥偏教。是故先云圆人观诸法实相。诸法不出佛及众生依报正报。此乃逆顺二修之法。全修即性一一无非中道实相。中实之相非待对相。圆人观此故无四受。不独境绝四句之待。亦绝境观能所之待。故不受之观亦不受也。既于初心即依中实修五不受。则唯属圆也。五不受故名为不取。是大菩提。能障一切有缘之愿。法法皆中。高外无下下外无高。何法可取何法可舍。二如是下约经明报。即以理富显不贫穷。富故不取宁有困苦。以不取故思议即绝。第一义天不相违背。乃应经文诸天不离。二圆人下明得意犯。盗法门者。所谓性恶。佛所师故名之为法。智由兹入故名为门。圆人得门逆顺自在。能作理盗亦作事盗。今文略事。例杀例淫合有其相。若理盗义文出鸯掘。彼经偈云。不与者菩提。无有授与者。不与而自取。故我不与取。此意乃明究竟不取。是究竟取此取得名如海吞流。四重担者。鸯掘经云。譬如大地荷负重担。一者大水。二者大山。三者草木。四者众生。菩萨亦尔。正法住世余八十年。为一切众生说如来藏是名初担。重于大山。恶人毁骂闻悉能忍。是第二担。重于大水。无缘得为国王大臣说如来藏。唯为下劣堪忍演说。是第三担。重于众生穷守边地恶处丰乐之处不得止住。是第四担。重于草木。彼经四担谕于四事。观今文意似喻四弘。二前下结胜。浅而且塞者且兼也。三不淫戒二。初示事理持犯。示事理者。意在兼持。以事扶理以理导事。既居末代功在事持。乃是涅槃扶律之意。理持论于染不染者。心观他境名为染法。既境为观方名不染。言种种者。事随理观小大偏圆具如下辨。二若关下明偏圆得失二。初偏三。初人天二。初人持心未淳如猴着锁。擎一油钵者。大经譬如大众满二十五里。王敕一臣擎一油钵经由中过勿令倾覆。若弃一滴当断汝命。复遣一人拔刀随之。臣受王敕尽心持行。虽见五欲心不贪着。彼经以二十五谕二十五有。拔刀谕无常。今文谕凡夫持戒。拔刀可谕三涂罪也。割舍现粗求未来细。如以贱易贵也。二若为下天二。初六欲。文举帝释意遍六天。二若断下八地。以数息法摄五欲心。意生四禅受枝林乐。极至有顶如冰鱼等。岂知长寿八难中一。摄在味禅非不染欲。二若憎下二乘二。初于小名持。知苦断集如怨如蛇。修道证灭如亲如宝。但自调故直去。无悲济故不回。四方四维谓八方风。谕于人天四违四顺。谓利衰毁誉称讥苦乐也。须弥谕二乘心也。二若闻下于大名犯。随岚此云迅猛。坏劫中此风起时能破须弥。以界外二土五尘能动二乘也。大论中迦葉闻甄迦罗琴不能自安。即云。八方风不能动须弥。随岚风至破如腐草。三界五欲我已断竟。不能动心。此是菩萨净妙五欲。吾于此事不能自安。三菩萨。此别菩萨望圆成犯。缘但中道而生顺爱。若入十行退不取小不进求圆。如堕山顶故名顶堕。旃陀罗者。此云严帜。乃是西土屠杀之辈。以恶业自严。行时摇铪持竹以为标帜。故以为名。今斥但中解者。于圆菩萨。犹如人中屠脍恶类也。既无即中二观方便。乃被教道中慧所缚。既与无明怨仇其住。何能胜之。别修之慧无无作利。望毕竟净是染欲法。凡斥别教多是住行及十信人。以回向位能圆修故。二圆二。初示相二。初明得意持二。初约义示三。初示能净谛观。一心者。见思心也。观此染心即是净性。性非浅狭极三谛源。全谛发观即空假中。即空故不染于染。即假故不染于净。即双遮故不染二边。即双照故不染中道。三谛三观秖一刹那。能所不殊中边俱净。二即空故下示所净爱见上之谛观俱为能净。今明见爱方是所净。须知所净该于通别。佛菩提等是顺道爱。深观即中其爱自泯。三三下示三谛名净。净是空义。毕竟空者。须空三谛。以验能空不少三观。能空亦空故是净亦净。于通不塞也。二经下引经证二。初引经文。二圆下会经意经就位论持唯在果。今约圆观初心即能顿持佛戒。以观实相因果无殊。若不尔者。云何能以如来庄严而自庄严。二圆下明得意犯二。初引诸经事。既得本性染爱法门。故能行于事染之行。亦能示于理染之观。染观可例取菩提义。故今略之。但依华严出事染相。行不污戒者。菩萨名也。先以欲钩牵者。爱欲如钩能牵于人。然后令彼达欲法界。名入佛道。二斯乃下明用犯意。指上三人久住性染无染法门能现修染。故得名为非欲之欲。而令众生即欲悟性。故得名为以欲止欲。谕以屑者。字应作榍。又作楔同。说文云。楔櫼也。櫼子林切。出前櫼者。必假后櫼。故云以楔出楔也。将声止声者。大论第七云。譬如执事比丘举手唱言众皆寂静。是为以声遮声非求声也。二前下结胜。四复次下明不妄语戒二。初示事理。问事中妄语重者。乃是未得圣法言知言见。今法门解于未证得谓已证得。与事何别。答盖第四戒自知未得上人之法。诳他言得。故此妄语除增上慢。若理妄语内心实谓已得已证。此心增上而慢于他。是增上慢。故法华云。比丘比丘尼自谓究竟。便不志求无上菩提。当知此是增上慢人。今未解圆理于人天三教各自谓实。名为妄语亦是上慢。二诸下明偏圆二。初偏三。初人天二。初人二。初妄语相二。初爱。下苦者。轻苦也。三涂苦重人间苦轻。凡夫不觉计之为乐。以苦为乐故曰横生乐想也。犹如世人罪合当死。而以千罚放命。罚实是苦。以得全命罚罚之下皆生乐想。又如病者恐死加之针灸。针灸实苦。言除病故皆生乐想。八苦交煎妄谓为乐。事亦如是。二竖下见。广如大经。凡夫外道慢心自高。谕之竖幢。口宣慢言。谕之打鼓。于五阴上各起四见。文中略示色阴。余之四阴可以例作。次句应云离色是我。今云我即是色者。文之误也。色中。有我即色大我小也。我中有色即我大色小也。起六十二者。五阴各起四见共成二十。历三世成六十。而其所计不出断常二见。故有六十二也。所说无实其犹谐谑。故云戏论。由斯戏论不见真空故破慧眼。二备口下。结示口过。见是妄情须生转计即两舌也。宣邪恶理即恶口也。巧饰邪言即绮语也。诸见本邪。以邪为正而诳于人。故标妄语。其实备四。二三十下天。大经婴儿行品云。如彼婴儿啼哭之时。父母即以杨树黄叶而语之言。莫啼莫啼。我与汝金。婴儿见已生真金想。便止不啼。然此杨叶实非金也。木牛木马木男木女。婴儿见已亦复生于男女等想。即止不啼。如来亦尔。众生造恶为说三十三天常乐我净端正自恣。于妙宫殿受五欲乐。众生闻已心生贪乐。止不作恶勤作善业。三十三天实是生死无常乐我净。为度众生方便说有。章安释云。此合天上四德。杨叶谕妄。净色鲜明故。杨树谕妄。常体柔软故。木牛木马谕妄。乐可戏故。木男木女谕妄。我似人故。非想细烦恼者。彼有十种细心数法。一受。谓识受。二想谓识想三行。谓法行。四触。谓意触。五思。谓法思。六欲。谓欲入出定。七解脱。谓行法解。八念。谓念于三昧。九定。谓心如法住。十慧。谓慧根慧力。二二乘二。初出行相。竞执瓦砾者。用大经春池失珠谕也。春池譬众生尘欲耽湎之境。失珠譬圆解潜昏。信小乘教如入水。修观如求珠。但见偏真谓为究竟。如得瓦砾便谓真珠。生灭度安隐之想。犹如欢喜持出也。生实未尽者。犹受变易故。所作未办者。佛道未修故。离毒说脱乃一小脱。即毒明脱名一切脱大涅槃也。佛为上慢执着三毒便为解脱。是故说离。声闻住此谓究竟脱。其实未得一切解脱。此以净名对法华文出妄语相也。二未得下结成妄语。三佛下菩萨二。初示其行相。佛说四门意诠一实。别人根钝各执一门彼此隔碍。二夫下结为妄语。诸法实相离言说相离心缘相。以法法体遍多少性融。岂可定以空有等言一二等数。此教言思既乖实理非妄是何。二圆二。初示相二。初明得意持二。初总标心口。圆人根利闻空有等皆知性具。性具四门岂有隔碍。一门具三。三门皆尔。称性而观。称性而说。既皆称性。性绝言思。故观即无观说即无说。是故观说皆云如实。二如下别释心口二。初明心离诸相而观。所非内外。或约自他或约根尘。或约心法或约法性对于无明。此等内外双亦双非皆成四相。妙观得脱皆离此四。亦不以无四相观而得解脱。性空非四相空非无。此之二空名滥通教。须就圆理拣彼遍空。圆理者何。谓诸四相不出本觉。全本为始即境是观。岂更偏着四种之性及无四之相。非此二空下名解脱。二如实下口称四实而说二。初约法示。实等四句亦乃不出本觉之性。以此觉性真空毕竟故名为实。具足缘起故名不实。二不相碍故成双亦。二无二相故即双非。觉性无偏四皆全分。实摄三句乃一实一切实。不实摄三。余二亦尔。是故四句皆云一切。其圆解者虽谈一句一外无余。何有一言不称本觉真实之性。是故四句皆得名为如实说也。二经下引经证初心圆说与果无殊。故引法华本佛。作证。佛施权迹及开实本。皆称真如。有何一句而非实耶。似位妙音仿佛同佛口密之相。开小成大能以佛声如实而说。令诸众生闻皆入实。二圆下明得意犯二。初约果人示。虽就果示意显始行故云圆人。妄语法门者。乃是性德权巧妙门也。称妄语者。无而说有也。谓十界冥合本是一乘。无有三乘差别之相。佛为机故分别说三。令诸众生各为究竟。自求趣证速出生死。如无三车说有三车。令诸乐着嬉戏之子争出火宅。天无常乐说有常乐。如以黄叶止彼啼儿。此皆巧用妄语法门而为利益也。二经下引经证。诸法无行经中。文殊说不动相法门已。空中万天子赞言。世尊。文殊名为无碍尸利不二尸利等。文殊语天子言。止止。天子。汝等勿取相分别。我不见诸法是上中下。我是贪欲尸利等。具如今疏。天子唯以性善法门而赞文殊。且别教但中岂非性善。须断九界然后证得。斯乃于法见上中下。文殊欲显圆顿之理。具足善恶无非法界。特以三毒而自立称。然三毒等虽俱性具不异而异。是即实之权。皆是秘妙方便之法。故一一句望实言非成妄语义。虽是妄语而皆是性本具法门。今宗讲者才闻权假便谓非性。吾知其人未生圆解。二将下明犯意。同于前文以楔出楔也。二前下结胜。五复次下明不饮酒戒二。初示事理。二夫下明偏圆二。初偏三。初人天二。初人中事酒二。初据教明过。三十六失出沙弥戒经。大论唯三十五失。结为颂曰。

财虚招病诤(三)　　裸露丑名彰(二)
无智得者失(二)　　说匿废事业(二)
醒愁身少力(二)　　色坏慢父母(二)
沙门婆罗门(二)　　及伯叔尊长(二)
不敬佛法僧(三)　　党恶远贤善(二)
破戒无惭愧(二)　　不守情纵色(二)
人憎亲属弃(二)　　行恶舍善法(二)
智人所不信(一)　　远涅槃狂痴(二)
命终堕恶道(一)　　若得人常騃(一)
酒失三十五　　大论之所明

五百世无手者。梵网经云。若佛子若自身手过酒器与人饮酒者。五百世无手。何况自饮。伏匿皆隐也。自说私隐故云发出也。二过下斥人好尚。引满者。晋左思蜀都赋云。合樽促席。引满相罚。乐饮今夕。一醉累月。注云。酒将阑故合并其樽促近其席。引持也。持满以相罚。酒厚乐极故醉累月。三国志。魏尚书郎徐邈私饮至沉醉。时科禁酒。校尉赵达问以曹事。邈曰。中圣人。达白之太祖。太祖甚怒度辽将军鲜于辅进曰。醉客谓酒。清者为圣人。浊者为贤人。邈性修慎偶醉言耳。竟免刑。晋毕卓为吏部郎。比舍酿酒熟卓醉后夜而瓮下盗饮之。掌酒者缚之。明旦乃毕吏部也。自署为酒徒者。以酒徒自号也。如唐元结自号酒徒。皮日休自号醉士之类也。三国志。吴太中大夫郑泉字文渊。陈郡人。博学有奇志。性嗜酒。临卒谓同类曰。必葬我于陶家侧。庶百年后化成土。卒见取为酒壶。竹帛载之者。谓史志皆书其事也。古皆记言事于竹简缯帛。以未有纸也。后代称其故实。故谓史籍为竹帛也。古今歌之者。古今之人不斥其失。往往为歌诗以称美之也。不应作而作者。引满中圣。酒徒酒壶之事。皆耽湎荒恣其失大矣。尚书酒诰诫之甚明。而四贤反为之。是君子所不应作之事而作之也。不应歌而歌者。古今之贤当贬其失。而反作歌诗以美之也。若作若歌非酒之过失而是何耶。二释下三界惑酒二。初别示二。初引论明见醉。释论第八文也。王即南天竺王也。侜张。尔雅云。侜张狂也。侜字张由切。二又下约谕明爱醉。二三下总结。二二乘二。初断通从别以明能醉。九十八使者。见惑有八十八。思惑有十也。四住者。三界见合为见住地。三界思分为三住地。无明未吐者。以酒谕惑也。半疟人者。四住已除无明尚在。半安半病其犹疟疾。此亦大经中谕。二兼凡斥小以明所迷。引醉归之者。谓佛引醉谕归还二乘也。按哀叹品中。诸比丘说醉谕以谕凡夫流转无常见常如醉。小乘修无常想故如醒。佛即引醉谕于二乘。谓于真常而见无常是醉义也。故云。引醉归之文。人合作文。世间下文辞从省。四倒四德各举其二。影互相显三菩萨二。初约教道观中皆名不了三。初法。别教至极但破无明一十二品。故于佛性见不了了。又从初心不知五住即是法界不名佛法。是菩萨行。故于佛性见不了了。二如下谕。凡举五事悉谕见性不得了了。舶者大船也。谕出大经。然彼十谕并谕于圆。以分拣极故云见不了了。今谕别者有二意。一者别教极果秪齐圆教第二行。故见不了了。二者二教理同得意其德失意但中。今就失意故以谕别。如来藏经十谕亦尔。止观在别十六观疏而显于圆。三如下合。二故下明自圆解外皆名邪见。未得圆中正见故也。二圆二。初示相二。初明示行相二。初得意持二。初称性观故得名醒悟此段文意乃将果德顿为始行。苟不了知第六识心是性恶者。何能初心修如来行即观秘藏。肉眼即佛永不改观。而见牟尼与妙德等。荆溪的示须闻性恶方修性行。不可欺也。二是下以圆伏故名除酒法。五住正习同居一念。即惑为观观外无境。如翻大地草木宁存。亦如日光不与暗共。有何酒法而不除耶。此人事戒轻重等持。与上理戒念念兼行。方名究竟。二圆下得意犯二。初明具大智故能理醉。何名大智。谓了性具九界因果。是故名为饮酒法门。真空实相如起信论。一真如性有二种德。一如实空与过河沙烦恼不相应故。二如实不空体具河沙功德无有所少故。护一切失故空如瓶。德用无碍故不空如酒。然河沙性德即十法界圆融法门。九界即佛成前持相。佛界即九成今犯相。故犯相云。变化五道宣扬哮吼。其犹酗酒之用也。二波下明具大悲故能事醉。波斯匿此云和悦。若饮酒后应死判生故曰多恩。末利即匿王正后也。王尝嗔怒欲杀厨人。诸臣共议国中唯有此人。杀已无人知厨称王意者。时末利后即办好酒美肉。沐浴名香庄严身体。将诸妓女来至王所。王见后已嗔心乃息。后即遣人诈传王敕勿杀厨人。匿王后以此事问佛。后持五戒月行六斋。一日之中犯酒妄二戒。八戒之中则犯其五。谓过中食服香花作倡妓高广床饮酒妄语也。破戒之罪轻耶重耶。佛言如是犯者得大功德。何以故。为利益故。出未曾有经下卷。入于酒肆。即净名居士。此上三人皆是高位。皆住性恶权巧法门。故于持犯得大自在。不可秪将慈念而解。若无性染慈岂无缘。二夫下结得斥失。若得性具善恶之门则逆顺俱当。失兹要柄则持犯俱非。如把刃自害。得失之要不可不穷。二前下结胜。若善恶分岐岂醉醒不二。诸佛究尽宁有所偏。二上观下观心释。圆论理戒岂不观心。但为前文是约教释正为开解。今撮五戒人一念心成于圆观。正为立行即闻而修。修发之门说者应授。若不尔者。数宝何为。分二。初附上谛智问。上观四谛各发觉智。乃言四佛。今明五戒亦可观之成五佛不。问意如此。二观五下据今戒体答。若观五戒是实相者。所发觉智岂非五佛。然五实相是所观境。五境发智名为五佛。实相无相尚叵言一。岂定五耶。由附五戒各见实。理故似分五。实理者何。所谓本觉。此之觉体是无缘慈故名不杀。无取故不盗。无染故不淫。真实故不妄。明了故不饮。今圆行人以妙三观顺性修慈。乃至三观顺性修智。说之如此修乃同时。故得名为观五实相。观之不已。本觉全体发成始觉。名为五佛。名字观五观行已去皆得称发。二次下释烦恼障。三初节示经文。二上下对上下辨二。初对上下定体二。初对上报论义便。报多约色。惑唯在心。故云义便。二报下与下业论体别二。初问起。以十恶中贪嗔痴业名同烦恼。如何分别。二数下释通二。初引数人释。二俱数起但以轻重分于惑业。二今师释二。初约心克示。贪等决定发动身口招报名业。以异烦恼非决定故。二若下因示生疑二。初疑。若决定心发动身口名为业者。下恶星等自是外境。何名业障。二此下释。星等乃是业之前相。表于责报故属业障。今示作业体。下明宿业相。若论作起时岂非心色。二若下对上下论转。二障在因是故易转。报障已受是故难传。难者若转易者必去。三通下约文示相二。初通别。通论可见。若别论者。见惑执我爱但着事。此之二惑皆具三毒。执我三毒若其不遂则多愁忧。着事三毒既不执我。但恐不遂必无愁忧。二今下指广。章安记录不能广陈见思之相。令后说者委而示之。故注云云。三三破下释业障。二初节经。二释义三。初定文是业。已作之业将感恶报。故有异相表发其事。验知此句明于业障。二恶下略释经文。别有客星者。以五星二十八宿常现则非恶星。亦是下约常星。失其行度躔次。亦名恶星。一方有七者。角亢氐房心尾箕东方苍龙七宿。南斗牵牛须女虚危营室壁北方玄武七星。奎娄胃昴毕嘴参西方白虎七宿。东井鬼柳七星。张翼轸南方朱鸟七宿。凡四方之宿皆逆数。宿音秀。失其分野者。周官云。天星皆有州国分野。角亢氏兖州。房心豫州。尾箕幽州。斗牵牛婺女杨州。虚危青州。营室。东壁并州。奎娄胃徐州。昴毕冀州。嘴觿参益州。东井与鬼。雍州柳七星张。三河翼轸荆州。荣惑火星也汉书音义云。妖星曰孛星彗星长星。亦曰搀抢。释名云。星光稍稍似彗。言其孛孛然似扫彗也。又类散麻。故云麻彗。左传。凡人火白火。天水曰灾。今但取风雨雪霜乖候者。皆名灾。法邪谓外道经书。蛊道者。事释乃是仙鬼毒害于人。蛊工户切。声类作弋者切。蛊物害人也。说文蛊腹中蛊也。楞严云。贪恨为罪。是人罪毕遇虫戒形名蛊毒鬼。理解乃是自心三毒名之为蛊。此蛊能害百千万身。法身慧命永为所害。比夫毒鬼为害至微矣。丑恶形声见闻为怪。不适意者适悦也。三夫下劝令正信二。初明相见表五罪二。初约现文表示。亲离即亲厚斗讼。幽厄即王法所加。幽谓幽境。二其下例余相亦然。二行下诫行者问邪师。礼记曰。龟谓之卜。蓍谓之筮。卜筮者所以决嫌疑定犹豫也。今云折篾。篾谓竹篾。谓揲蓍取卦折竹篾为文也。管公明者槐人也。名辂字公明。善卜筮。所向皆验。应知恶报由罪结罪由心。苟正于心罪报自荡。不修内德卜筮何为。吴氏春秋云。宋景公时荧惑在心。公召子韦问焉。子韦曰。祸当君。虽然可移于宰相。公曰。宰相所以与理国家。可移于民。公曰。民死寡人将谁言君。可移于岁。公曰。岁饥民饿死。为民后而杀其民。谁以我为君乎。子韦曰。君有至德之言三。天必祐君。荧惑必三徙舍。舍行七里。一里当一年。君延年二十一矣。荧惑果徙三舍。况能内观法性达罪本空。均生佛于自心。起慈悲于法界。恶星之变何虑乎不灭耶。故于次文明其方法。二从下举方法。若依初开章为四。此当第三能破方法。今依重科。
