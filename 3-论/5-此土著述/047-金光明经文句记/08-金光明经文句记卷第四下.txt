
二若正下明功能二。初明破欲助正二。初略示。二广示三。初引释论明助正。三解脱者。谓空无相无作。从三证果名解脱门。解脱涅槃二名一体。道品是开门法者。小乘则以十六行观为三脱门。今品则以即空假中为三脱门。欲此门开。须以道品调试修之。如以念处四种修于即空假中正勤四种。乃至八正调试修之。亦复如是。小乘三脱七科调试其义亦然。俱以道品为开门法。九想者。一胀想。二坏想。三血涂漫。四脓烂。五青瘀。六啖。七散。八骨。九烧。若约小乘有二种人。一坏法人但求断苦即至烧想。成慧解脱人。二不坏法人。来住骨想不进烧想。得有流光等功德具足。成俱解脱人。今明菩萨见禅实相。名修达禅永异于小。大小虽异俱以不净助开三解脱。于助开中不净九想破欲先锋故名初门。二示进修明力大。初修不净进入八背及大不净。所言大者。但观自他正报名小不净。即九想观。若兼观依报名大不净。所谓舍如丘墓。钱如死蛇。羹如屎汁。饭如白虫。衣如臭皮。山如肉聚。池如脓河。园林如枯骨。江海如注秽。名大不净。亦名大背舍。背谓背是净洁五欲舍谓舍是着心。三引大经显治欲得解观对治力强速发无漏。二此不下明二空助正三。初据义总示。二引经别示八色流光者。谓地水火风青黄赤白八种色也。法界次第云见地色如黄白净洁之地。见水色如深渊澄清之水。见火色如无烟清净之火。见风色如无尘迥净之风。见青色如金精山。见黄色如薝卜花。见赤色如春朝霞。见白色如珂贝雪。三此就下结成助正为治欲故。修于事禅而以二空正观了达不净境。是法界故于骨于光不见假人及以实法。此正助合而修之。方是大乘助开之法。二明生法二空观二。初分文立义二。初分文。二立义三。初明谛缘本大二。初明通大四。初约专小问。今说圆空。那得却用声闻四谛支佛因缘。二约通大答。佛说谛缘通被大小二乘菩萨。通四教故。如世大道群小同游不定属小。三重问即通意云何四字也。四涅槃下广释二。初明四谛通。我昔等者。佛与三乘昔在凡时。不见四种四谛真理。故又流转分段生死。偈文未毕今具引之。故注云云。凡夫有苦无谛者。虽遭大苦不以为患。以不审谛知是苦。故声闻有苦有苦谛。此当三藏不了无生。故云有苦。能审知故名有苦谛。菩萨等者。通等三教俱达如幻。俱能解苦当处无苦。而有真谛者。章安疏云。真是真实。故知即是次第不次第二种真实也。诸佛等者。佛果圆极究竟实也。是知四教智虽浅深皆依四谛。所以下更引胜鬘两种四谛。释成前意。二乘有量者。藏通不知如来藏故。所观四谛终成有量。别圆菩萨了藏性故。所观四谛皆无限量。而兼有量者。深必知浅故。别人次第观量无量。圆人一念观四四谛。二大经下明因缘通四智。皆观十二因缘智浅深故。得菩提道四种高下。彼经四智意彰四教。故知因缘不局在小。二复有下明唯大二。初明独菩萨法。二初引经。儒童者。儒仁也。谓仁贤童子也。习应者。谓修习与空相应也。四谛因缘各举初后并略中间。故俱云乃至谛缘。既是法忍菩萨相应之法。验知理深二乘不及彼通衍三。今取圆教谛缘相应。成今空慧。二当知下结示。二明二乘见浅三。初明声闻。若望因缘乃以七支总为一苦。仍以五支总为一集。又复苦集不分过未。总是现在。以根钝故法相总略。二明支佛。开声闻总成别相。现在五者。谓识名色六入触受。未来二者。谓生老。死别相苦也。过去二者。谓无明行。现在三者。谓爱取有别相集也。又开三世不唯现在。故云略果及略因由中可比三。是则三世皆有十二。以福资智故能别观。三虽复下斥浅二。初正斥二乘。所修三学不为众生不成佛法。是故名为自调自度。大论云。二乘戒名自调。定名自度。慧名自净。缘觉虽有少分慈悲不能广益。故同名自。二与菩萨下对彰菩萨未分权实。但是菩萨俱异二乘。二今举下明析体有殊二。初约共三乘明析观。二约不共菩萨明体观。诸文所明实有灭空为析。幻有即空名体。今明幻有即中为体。乃以实灭及以幻空俱名为析。以其未达诸法实体。体义不成。由谓诸法终归无常。秖是析义。今明诸法一一常住。既见法实名为妙体。初义分二。初别释二。初约二乘明观二。初生空观二。初举譬推。二我人下就法检。各推无故合之亦无。以聚虚空不成色故。即阴下更于即离检令叵得。二虽求下法空观二。初明法存。牒前譬显人亡法存。二更须下用观析二。初正明推法空。正检法空先析色阴。次前念下析四阴。无想受略于行识。二既不下双结二空。智虽空境智须自亡。是故境智俱云不得。二通菩萨下以菩萨例结。前论析观乃三藏法。以对今品体观属圆。故以通教钝根菩萨不能体中。亦属析观。故云通菩萨亦然。二是为下总结。言自行为他异者。以通教菩萨对两二乘分别二行也。二约不共菩萨明体观三。初总示异前。言别菩萨者。非是别教。乃是圆人异偏小故称为别也。故云永异。二如见下深明观相四。初明妙空体法二。初立喻显。然镜像喻文乍滥通。须知圆意。通但六界而为镜像。别圆十界而为镜像。别虽十界九是修成。修成不实故如镜像。圆知十界性德本具。以本具故夺修无功故如镜像。不二门云。幻因既满镜像果圆。如此解之。故云悬体体秪是解。镜内镜外者。解因缘所成即镜内拳指不实。亦解能成因缘。即镜外拳指不实。二众生下就法观二。初生法双空二。初明观。若假若实皆本不生。空则俱空。二如大下引证。我是假人色是实法。二性俱空人法不异。是故名如。二今世下因果俱寂二。初明观。五果既是因缘所生。可合镜内拳指不实。二因既是能生因缘。可合镜外拳指不实。二下文下引证。假实当体即空假中名本性空寂。无始强执谓假实生。名无明故有。既了因寂果那不寂。二虽不二下示妙三谛智。即空假中而为空观。以即空故不得六界生法。以即假故不得二乘生法。以即中故不得菩萨佛生法。荡十界惑是故境智俱名不得。而能审谛十界生法。故二境二智皆名了了通达。境是妙俗以无相故。故无所染智是妙空。以无缘故。故无所净。非染非净称本离念。故双亡二边。正入中道任运双照。三结三谛圆显。三德三谛即念开明举一即三。体非次第显无前后。无觉而觉称为大觉。四与此下与经体相应。佛示二空显法性体。不照三谛岂称法性无量甚深。故知今解与性相应。此性名为金刚宝藏。若偏照之德非具足。三是为下约人结示。故知今体非独是体空。须体三谛方得名为别体。三诸小下斥诸师失意三。初正斥失二。初斥小乘师。毗昙有门说存邻虚。成实空门说破邻虚。若存若破皆为析灭见爱二惑。弘者失意冬生定计。起见起思故属断常。同彼外人全非正析。二斥大乘师。般若等经谈一切法如幻即空。此空毕竟三谛宛然。诸师罔穷作但空解。不即假故不能游戏神通。不即中故不能解释佛之知见。非佛知故不得三智一心。非佛见故不能五眼具足。虽依大教理齐小乘。于小乘中同坏法人。进修烧想坏灭骨人。既其不修观练熏修。无由成就三明六通。三明者。天眼宿命漏尽也。更加天耳他心身如意则成六通。愿智顶禅。以超越禅最高上故。故名为顶。愿欲知三世事随愿则知。故名愿智顶也。二引经示。首即经初。轴即经末。如来法身谓果上法身智断必具。令用二空当念求之。无上涅槃体具三德。皆与无量甚深法性无二无别。故首轴所诠穷深极广。三岂可下结不用。世人邪见即是痴空外道断见也。小乘之析虽是正教。以无般若方便故堕断常中。大乘之体法虽圆备。诸师但作偏空之体。同彼小乘慧解脱观。安能解此即边之空耶。二善女下依义释文二。初明修因二空观二。初约苦集明二空观二。初生空二。初分文。二释义三。初对告劝发。二初释善女二。初约四悉释四。初世界。二又时下为人。三又男下对治。四又佛下第一义。二此是下结成因缘。二释当观。二诸法下指上境。二初释诸法。名目虽略者。秖云诸法则能摄上所说诸境。无不遍也。二释如是二。初标列三义。正明总观者。下二空观历谛缘境。别别明修空假中观。此之三观尽称谛境。今一如是总示三观。如是三观如三谛是。有三义者。列于三法。即当三观所如之义也。二如事下指释三义二。初指释。谓指经文中上下释三法相。假想指上余二指下。上下皆是不思议境。故皆指为所如之法。二又事下融即。初乃俗即真中。次乃中即真俗后乃真即俗中。以妙三德为三谛故。所以此三不一不异。如是之言是故得名为正明总观也。以亦一异为诸法。既以不一不异为能观观。乃以亦一亦异为所观境。境观不二卷舒无妨。三何处下正作观。二初通释四句三。初约初二句明空观二。初释初句二。初就五阴观。言点出者。已用如是总示三观。今以四句明示三观。故皆言点出。今检无人义当理观。二又果下就因果观。二人既下例次句。二本性下约第三句明中观。不以本性为能观者。非中观也。即一切法非理非事名为本性。非别有也。故法华云。诸法从本来常自寂灭相。般若赞云。平等真法界佛不度众生。以本无无明岂有众生。本无空慧岂有于佛。既无生佛何度之有。非破非立双非亦忘。名本空寂。三无明下约第四句明假观二。初由迷俱立二。初正释二。初直约事理释。诸法虽即本性空寂。由具性染故起事染。由破事染故立空慧。欲忘染净故立即中。此之药病悉由无明。二以有下委就迷悟释。生法是果成由惑业故。云以有无明等也。既有下欲空生法须论三观。助事观者。助道事想观也。即不净流溢等。是所助正道即二空契理之观。正助二修为显一性。故立非事非理之观也。是事下以今知三。验其无明是事不知。三皆事者。以在修故。不二门云。修虽具九也。二净名下引证。以众生实病生菩萨权病。示病意者。为明法药也。二若知下由悟俱忘。若知无病用三药为。此之泯忘空品意也。二但我下别释初句二。初明所破人执二。初总示我相。五住之初三界之主。若破我者纵起结使不生四趣。故云深重。小乘大乘俱实无我。我不复断。四教贤圣入之无路。故云大障。凡夫下明起我处。初遍六作。次遍六度。二若揽下别示利钝二。初钝。揽他遗体而起者。是俱生惑。与身俱生名俱生惑。如诸蠕动实不推理。而举[虫*敖]张鬐怒目自大。底小凡劣何尝执见。行住坐卧常起我心。常时自起故名疏钝。二若执下利二。初明密利。执法尘起者。是分别惑。以对意根故曰法尘。因分别生迷理之惑。此名利使。藏之初果。通之见地。别之初住。圆之初信。皆断此惑。二明相状二。初略论十使二。初正明使相二。初明十为枝叶。执一法者。不问邪正大小偏圆。随执一句即生十使。前五是利。后五是钝乃利中钝也。二十使下明我为根本。二纵令下兼示其人二。初明具邪禅慧。长爪即拘絺罗身子舅也。勤学不暇剪爪。时人呼为长爪梵志。根性最利。是外道中高著者故举之。鍱腹者。金七十论云。优楼僧佉外道中有一众首。至金地国。头戴火盆铁鍱其腹。与僧论义。难石等者。大论二十六云。萨遮尼干子难人。乃至树木瓦石流汗。至非想者。如郁头蓝弗。已至有顶故云将出。却堕飞狸故云复还。二如此下明不能破我。尚非小乘内凡。岂同初果破我。二重广我见。谓即色是我。离色有我。我大色小色在我中。色大我小我在色中。受想行识亦复如是。五阴各四即有二十。二若一下明能破空慧二。初通明空慧二。初就境智明生空二。初别示二。初于阴境推。还就即阴离阴阴中有我我中有阴四句推之。是我不然者。能破之观也。据义合须二十遍言。以破二十种身见也。约外境者。望能观智是其内心。故所观阴得名外境。非他身也。二而其下明观智检。所观五阴既立于五。能观之智任运成五。五阴一一皆有四智。悉应计我。故须亦破二十身见。二内外下总结。以数显观令智不漏。二毗昙下约大小观人法三。初毗昙。我见是共等因者。即共业别业。合有四句略言共等。此有门论阴中求我。我空阴有我法两分。故我见思惟前后而起。我即众生。思是实法。故悟生空未得法空。二成实。此空门论揽阴成我。故我见思惟起不异时。是故生法二空同悟。三大乘。我见即具诸法者。俗即真中何法不具。我性如色性生空即法空。二破二下别明三观。既云我见即具诸法。合于三谛而破我见。是故用上三句破之。二初正破人我三。初约理观检。二若作下约非事非理检。我见即中岂存境智四十种执。三若作下约事观检。经文既云无明。故有爱取心强。须作不净助道之观。观邪见恶心是秽恶阴。若善直心惭于义天。愧于圣人。入方便位真理未明。是隐没阴善恶虽异皆未破见。岂有见心不依于色。色须败坏。故云不净。不净之境何处有人。今方便位义当五品也。二若得下更推法我二。初明得悟推法破思。观虽圆修而其粗惑有除不除。若以三观检我叵得。见惑断者。得入初信。更于三师修二十观者。乃破法执即思惑也。从二信位进至六信也。二若未下明未悟推法破见二。初转计实法二。初正明度入。妙观破见见惑未除。见虽未除观己有力。能于假名柔伏爱惑。若其我执度入实法。二引经及事。屈步虫者。要因前脚得移后足。方于假名伏惑。又于实法起见。如彼虫也。二须实下劝更修观。宜于五阴作二十观。显我本性。使空慧明。随度入处以观逐之。名处处作。二明法空二。初约经文释成三观二。初正释二。初立意分文。我见即具一切诸法。岂观生空不空实法。钝根未了故今重说。二如是下随文释义三。初明即法而空。二初示境观。二若四下明修观二。初就法明空二。初正明空。逐一推检。不应动等者。地动则成风性。暖则成火性。史记曰。阳伏而不能出。阴迫而不能蒸。于是有地震。注云蒸升也。冬则地中暖。故礼云。古者夏则橧巢冬则营窟。水坚故成地性。波动故成风性。贞坚也。炭火贞则成地性。火焰动则成风性。风能持物则成地性。触壁止则成水性。二引经证。水性不住者。不守于湿。火从缘生者。既赖缘而生则不能守其热性。风性无碍者。以无碍故不能守其动。一一下四大俱无性故。皆入如实之际。前之二教以空为如实。后之二教以中为如实。今取圆中实际为正。二上检下对生辨观。二本自下明即法而中。二初二句法本自中二。初明性非生灭。以元中未三节显于性是中道。元无四大者。非谓独一全无四大。以其大阴皆如来藏。性体常住本无生相。故曰元无。既无法生与谁相会而为和合无和合。故无可散灭。故不论空。如此谈中之义显矣。二本自下明非观使尔。世间之相本来常住。岂以观智息乎生灭。然后不生灭耶。此名即事而理亦曰即边而中也。二三句显由观解二初正示。性虽本然遣迷由观。言因缘性欲为因。师教为缘。因缘成观达本三谛。诸大即是空假中。故从本不生。二引证。无明转即变为明。名菩提灯。若非感应因缘之力。岂灭无明。故知成佛全假因缘。三和合下明即法而假。二初成违理之事。二此法下成照性之修。此法有故者。即迷惑因果也。体有下三谛也。即空下三观也。境观悉由迷惑因果和合。而有也。二三观下结观。三段经文与三观合。知今宗旨契会佛心。岂可不信。二更为下为钝根重破法执。前释生空已明度入实法。或利根虽晓。恐钝者犹迷。是故大师以无缘慈。更说其相。二初明法执二。初依报起见爱心四。初依大阴起四执。一切外道四教行人。若未伏断见惑已来。皆有此执。二四执下因四执生我见。四中虽云无及双非。既是执生四皆属有。见既依色合当即离。色我我色。见依四阴即离亦然。三我生下依我见生十使。如生空中说四方招下因十使招生死。纵依圆教性具大阴。开于四门。随执一门生我见者。起惑造业招致来苦。与彼外人生死不别。大师正为即时行人陈四执过。二惑此下指见心名污秽阴。此之五阴皆成执见。故悉污秽。襵[埶/衣]归有岂名法空。二心不下明空观三。初明不依是忘四执。心不依阴四教皆然。今明圆宗论不依者。即秽污阴为能观智。何阴可依。何执可破。谁为能观。亦无所显。心不依阴今意略言。二寂然下明契理则备众德。三种般若与金光明牟尼三身。无二无别。若不以此为三观者。见之无由。三行人下明此观速能复本。观生观法皆以三观一念而观。犹如怀璧。复金光明法性之理。如向本国。二三世中可登圆住可以保任。二明十二因缘生法二空观二。初分文立意二。初分文。此十二支而分生法者。顺此经文。初支既名曰无明。名即假名故属生境。无明者。我执也。起信论云。计名字相也。向下诸文但言行识等。既不云名。乃是直指色心也。以行至老死不出五阴色心故。义虽炳然犹恐不信。故引释论逐段证成。谁老死者。如问云谁。则答言我。故知谁我悉假名也。经云名曰与论冥符。论号生空经岂不尔。是老死者。则直指色心是老死法。经不云名与论亦合二然十下立意二。初通辨因缘相貌二。初标列。二三世下解释三。初三世。过去破神常者过去已灭故非常也。现在破神我者。五果皆五阴和合故无我也。未来破神断者。未来有果故非断灭。皆言神者。外执身神有断常等也。此三世义世共传之。故云常涂所用。二果报。以前十因缘属现在。后二因缘属未来。二世合为十二。而文云一期始终。且据无明行在一期之始。相带而言逐云始终。非谓秖在一世此果报因缘。出大集经。以在中阴于父母所。生贪爱心为无明。出入息风为行。自识支已去。义同三世。三一念二。初所凭教。二如眼下明行相二。初正释相二。初对尘直释。六处生贪者。眼识染故。潜牵诸识各有贪情。故普贤观云。以贪香故分别诸识处处染着。一日等者。一根对尘即起十二。六根昼夜数数对尘。何念不起十二因缘。一一成因皆须感果。回转如轮缠缚如网。二今更下更推因起。因缘之观通三世者。意推过去无明为因。生于现果。现果之上复起惑因。本欲即今无明不起。是故今推过现二处起无明相。文二。初逆推过因。从名色起者五果之初故。五阴已具故。识支未具五阴故不言也。过去之因极于无明。今观无明意欲令观成觉了智。而谓无明定是有等。则能破智翻为无明。药乃成病。故云四句取者皆是无明。无明为缘岂不生行生识等耶。如前说者。六入至老死。皆如前文直示中明。二又观下顺推现果。于此受中等者。以受支是五果之终故观至此。若生计着还成一念十二因缘。或有受等者。即是无明不了之心。行识等支一念成就。二如此下叹难知。逆顺推检虽在一念。其十二支宛然具足。所以枝条遍满诸有。其犹大树尚无能识。况能伐耶。言大树者。婆沙云。过去二支为根。现在五支为质。现在三支为花。未来二支为果。布濩者。文选注云。布濩长多貌。从言从水并通汉书云。布濩犹布露。谓于阙露处皆布也。二今经下略示今经观境二。初明经意。但举生法为境者。以假名无明为生空境。以行识色心等。为法空境。此因缘二境通四教观。今意在圆。二宜以下示境观二。初示境二。初立喻。二法合。着于假名者。不达三谛而妄起我见。犹如舞烬成轮。故云不息。轮依火有。而假名因实法而有也。迷故不达色心即空假中。名迷阴入。言薪火者即烬也。二若知下示观二。初立喻。二轮火下法合。观生观法皆即空假中。乃轮火双无二空观也。二生空下依义释文二。初出境相二。初生空境二。初分文。二释义四。以前生空三观释之。故疏无文。二行识下法空境。例应有三者。行即空假中。乃至老死即空假中。佛言巧略。比前可知故。二众苦下出观相二。初据经文示观二。初正示二。初指文。二众苦下释义三。初明中观。众苦行业。指上生法。当体妙故。不可思议。若生若法皆非空有。如是体达名为中观。此观不见生死轮转有际有息。即法界故无际。皆常住故不息。二本无下明空观。三不善下明假观。前不善思惟即过去二支。今不善思惟即现在三支。经心行者。即上思惟也。斯乃举病必对于药。假观彰矣。二虽名下结劝名偏义圆。名但云空而义。乃是即空假中。义既必当。故明与经任运符契。生空法空名义皆尔。故劝修者息乎疑情。仍须了知。全秘密藏为生为法。是故生法无非三德。故观生法能所皆三。境观名别其体不殊。是故能所二即非二。此乃今经二空观也。二为钝人更说二。初特示空观二。别指假中。良以初心于假名实法。起见爱增强障道事重。是故大师特陈空观不说假中。此同释题观解三道。三道正观举名而已。但于假实三毒六作。委破四性频示二空。盖为始行我见弥隆。故示真空以为要术。初文二。初示二。初推人法二。初推人。若假名下对于实法推无四性。今之下四性被推执情稍薄。但谓有名。还须四性检今叵得。所召之人既无生相。能召名字四性亦忘。略示人空其观如是。二观法二初横推。以现名色对过去业。推无四性。罗汉有业者。无始所造诸有业因其数何限。无惑润故不受后身。故曰不生。各有等者。如合两空岂成一色。二既不下竖推。计法之执如屈步虫。舍一取一。生被破故便计无生。还是性执。双亦双非计皆依生。既悉无理复计于灭。亦成四执。八句之上皆云不得。即是空观。无灭无生者。检灭检生俱不可得。方乃得名实法无生。二无生故下明观成二。初明二执忘。揽阴成人实无生故。假名则坏。于假无我诸见俱亡。实既无因安得不坏。二既不下举二喻示。不然火喻不执法。无烟喻实法不生。日中舞喻烬空心秉法。是亦无轮喻不生我见。二是略下结二中观。下别指中假。言别记云云者。具如止观假中破法。行者应知。今明三观圆修二空。但为钝根见惑偏重。故别指空对治此惑。此惑若忘二谛自显。故中假别指而已。二我断下明果上二空用二。初分文。二一切下释义二。初明自行成二。初明智德满。二初明人法。二观成二。初约人法销文二。初明人空观成。二以智下明法空观成。别明十缠者。嗔覆睡眠戏掉无惭无愧悭嫉。忿恚曰嗔。隐藏自罪曰覆。意识昏熟曰睡。五情暗冥曰眠。嬉游曰戏。三业躁动曰掉。屏处起过不自羞曰无惭。露处为非不羞他曰无愧。财法不能惠施曰悭。他荣心热恼曰嫉。烦恼即思惑也。虽见思通名烦恼。今别以思惑当之。罥系也。二二乘下约大小释断二。初论大小断尽不尽二。初明二乘断通余别。界内一切烦恼名数皆通界外。但以所障空中分之。则知通别。净名室中天女散华声闻着身菩萨不着。故被诃云。结习未尽华则着身。斯乃断通未能断别也。二而言下明佛地通别都忘二。初正示。虽云菩萨能断别见。而断未尽究竟在佛。若至佛地不唯别尽。通亦穷边。何者。盖由见思遍十方界六道众生差别种习之所成就。因地乃断未尽边涯。唯佛究竟故云。若通若别究竟在佛。二引证。性德生法体本无上。通别二执染故成卑。妙觉执尽二俱无上。故云无上假实。佛地所不惑也。二经论下明佛地有断不断二。初明经论异说二。初明有断。智以悟极而惑上上。惑以迷极而为上上。今迷将尽唯余微细。故名下下。故起信论云。觉心初起心无初相。远离微细念故心即常住。惑微细故难别难除。故上上智方能断尽下下之惑。无明力大者。惑虽微细能障妙觉。故华严明。灌顶菩萨所有功德如一块土。妙觉功德如四天下土。最后无明所障若斯。力岂不大。非佛智发此惑不忘。一念相应慧者。究竟觉也。正习俱尽者。该于通别也。二或言下明无断有上士者。等觉也。此位须修清净净禅断微细念。故名之为断。无上士者。是妙觉位。修证既忘更何所断。二斯乃下用悉檀和会。此断不断各见教文。人师执之净计莫止。今以四悉逗机之意而和会之。诤无由起。国是境域即当世界机所居处。随处乐闻佛智有断不断。而欢喜者。时即对治随时当有断不断义。而破恶者。人即为人。随人宜以断不断。而生善者。悟即第一义。随悟断不断。而入理者。为此四机说有二义。究论佛智不可言思。二证无下。明正助二道满。无上生法证由二空名无上道。事助之行与正合修。故得称为微妙功德。二开甘下。明断德满。二初略释甘露。以命等四。如次对于常乐我净。二然此下广释诸句四。初对华严四位二。初正对。彼虽兼别今取其圆。别三十位未得甘露故。二下地下释疑。恐后人疑故释也。化他令同我之所得。二又通下对般若四智。论虽多释犹通三教。今四皆从甘露而说。故的在圆。以一心三智荡一切相。名道慧开门。一心三智立一切法。名道种慧示器。一心三智双遮荡立。名一切智入城。一心三智双照荡立。名一切种智处室。由此四智住大涅槃。令诸众生得此四智。名食味也。三对法华大事。彼佛知见是今甘露。彼之开等对今四句。唯有悟入与入处少殊。其义不别。四对涅槃四德。前以四德释甘露义。今用四德对开等文。有此异也。二吹大下明化他成二。初分文立意二。初分文。二余经下立意二。初明智定相成。前现通者令重法乐闻。后现通者令依法修证。故前云开后后云成前。二修因下明因果同类。二空正道为智德类。二空助道为断德类。即缘了二因。非此二因安克二果。二说法下依义释文二。初明转法轮化他二。初明说法二。初总示。二吹螺下别释二。初别明螺等二。初约教位释二。初释四句四。初明吹螺。是故号者。大经云。吹贝知时是也。苦忍凡性者。即内兄上忍位中。于苦谛下留一行一缘。是凡性也。圣人正性谓初果也。说大乘法者。唯以圆教为大乘也。改凡圣偏性通教六地是圣。别教十向圆教十信是内凡。以中理未显悉名偏性。通教七地者至此得知圆者。皆是改号之位者。三人俱破无明。见中道圆性也。二击大下明击鼓诫进者。军阵之法也。兵权曰。闻鼓则进。闻金则止。鼓则严肃军众使前驱也。督率也。率导引也。位在修道者。令初果进二果也。通教位在八地者。前释改号是七地破无明。今进入八地。是增道损生。别教应言二地。圆教应言二住。方名进入修道。今言十行初住者。恐误也。或别有意。真修道者。即通八地。别二地圆二住故。云咸进。地论以初地为见道。二地至七地名修道。八九十地为无学道。彼虽别位例圆可知。三释然炬。通教下皆取当教化他位也。此言八地不取受接。但约当教出假道观双流耳。别约十向其意亦尔。以内修中观外亦出假故。圆在初住者。以百界作佛普门示现故。圆从胜说。乃取分真。止观名真出假位也。皆是下结示三位。道谓外化。观谓内行。此该三教不同余文唯就通说。四释雨雨。扶疏盛茂也。时泽时雨也。大恒者殑伽河也。二若得下例上四经。二此一下以横竖结。竖拟诸经之位者。即向四经名字虽殊。但是住行向地圆位耳。故名为竖。横论一切。诸位者。即摄四教凡圣诸位。如向消文是也。云云者。部在方等故此化他必兼四益。横摄诸位旨在其中。二此中下通。释大义。前三云大。后一云胜。胜亦大也。故云皆言大也。通涂下若取通名。唯在大法义并归圆。对于四经其义弥顺。二我今下明神通二。初明摧怨二。初明烦恼为怨。二魔为下明天魔是主。二明竖幢。高出众行者。即法幢三昧也。万行功德皆为眷属莫不归宗。此之三昧故为众行之望。兵望麾者。手指曰麾。尚书云。左仗黄钺右秉白　而麾之。兵权曰。将军乃秉　麾众而誓之。又云。闻鼓则进。闻金乃止。随其指麾五阵乃理。三德下出三昧体。其体若非不纵不横。岂出众行。岂摧五住。岂坏天魔。无记神通体用如是。二从度下明四弘誓化他二。初牒文示义。虽复等者。既依四谛而运四弘。四谛既常誓岂休息。因人求佛意在利生。今遂所求岂忘与拔。四弘是下示誓有依。誓即无缘慈悲。境乃无作四谛。无缘无作行相如何。众生誓度。生死即涅槃故。烦恼誓断。烦恼即菩提故。法门誓学。即惑成智故。佛道誓成。即生成灭故。不尔。岂能广度永度。二度诸下随义释文四。初令度苦谛。经永断三恶。即三恶道也。须约十番论度论断。二令断集谛。须明五住烧十界生。三令证灭谛。当分而论四种甘露。跨节而辨唯一圆常。四令安道谛四。初约檀明谛。不独行檀具于四谛。五度皆然。五不依谛则不动不出。何度之有。复须知今依无作谛。二无量下略释经文。三论云下檀摄六度。大论十二解檀度云。若菩萨行檀度能生六度。是时名檀度满。云何布施生檀度。有下中上。若以饮食粗物软心布施名下。能以衣服宝物布施名中檀。能以头目血肉国财妻子布施名上。云何施生尸度。菩萨思惟众生不知布施。后世贫穷故行恶。若行布施后世有福无所乏短。则能持戒。云何生忍度。菩萨施时受者恶骂。若大求索。若不时索。或不应索而索。是时菩萨思惟。我今布施欲求佛道。亦无有人使我布施。我自为故云何生嗔。如是思惟已而行忍辱。云何生进度。菩萨布施时常行精进欲行二施。勤求财法以求足之。云何生禅度。菩萨施时能除悭贪而行一心。渐除五盖。是名禅度。又心依布施入于初禅乃至灭定。云何生智度。菩萨施时知有果报而不疑惑。能破邪见无明。又分别净不净施得报不同。是名生智。故云檀义摄六也。余之五度亦互相摄。非今文意。故且论檀。六之首故摄生便故。四舍身下以彼岸结。生死为前际。涅槃为后际。身命及财此三属事。以观此三及能施心所施之境。三轮当处即空假中。是故能等三德涅槃。此以常因而克常果。不然岂得不坏常住。如是行檀名波罗蜜。三德甚深故檀竖高。三德无量故檀横广。此机乐略。是以如来妙说一檀遵修诸行。仍须了知。既谈果后行檀利物。行人岂不即闻而修耶。
