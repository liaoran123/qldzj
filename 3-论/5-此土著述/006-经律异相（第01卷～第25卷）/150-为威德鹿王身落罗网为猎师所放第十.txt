
佛言。过去世近雪山下。有鹿王。名曰威德。作五百鹿主。时有猎师。安谷施罥。鹿主前行。右脚堕毛罥中。鹿王心念。若我现相。则诸鹿不敢食谷。须啖谷尽。尔乃现脚相。时诸鹿皆去。一女鹿住。说偈言曰。

大王当知　　是猎师来　　愿勤方便
出是罥去

尔时鹿王以偈答言。

我勤方便　　力势已尽　　毛罥转急
不能得出

女鹿。见猎师到已。向说偈言。

汝以利刀　　先杀我身　　然后愿放
鹿王令去

猎师闻之。生怜愍心。以偈答言。

我终不杀汝　　亦不杀鹿王
放汝及鹿王　　随意之所去

猎师即时解放鹿王。佛言。昔鹿王者今我身是。五百鹿者五百比丘是(出十诵律杂诵第一卷)
