
须菩提。若三千大千世界中所有诸须弥山王。如是等七宝聚。有人持用布施。若人以此般若波罗蜜经乃至四句偈等。受持读诵为他人说。于前福德百分不及一。百千万亿分乃至算数譬喻所不能及　前既云从修善法得菩提。则佛所说法是无记法。不能得菩提耶。恐有此疑。故佛举大千世界中施七宝聚如须弥山之多。且大较之持说四句功德。百千万亿分中乃不及其一。所说法盖佛离言说相。以离相故能作菩提之因。故慈氏偈云。虽言无记法。而说是彼因。彼即菩提也。
