
何以故。如来者。即诸法如义。若有人言。如来得阿耨多罗三藐三菩提。须菩提。实无有法佛得阿耨多罗三藐三菩提　何以故者。征起之辞也。由前云实无有法得菩提果故受然灯之记。遂疑既无佛果。岂有佛法耶释云。如来者即诸法如义。如者真如也。不伪曰真。不异曰如。此真如体贯彻三世绵亘十方。非空非有不变不迁。名如来性。若有所得即非佛菩提也。

须菩提。如来所得阿耨多罗三藐三菩提。于是中无实无虚。是故如来说一切法皆是佛法。须菩提。所言一切法者。即非一切法。是故名一切法　所得者。忘情而证也。无实者非有为相也。无虚者。是真如体也。然此真如非别有法。即一切色等诸法。离性离相名真如体。唯佛与佛乃能证此。故一切法皆是佛法。真如之体虽不离于诸法。然亦不可取着。故云即非一切法是名一切法。

须菩提。譬如人身长大。须菩提言。世尊。如来说人身长大。则为非大身。是名大身　上说如来所证真如之体遍一切处。可谓长大矣。又恐善现起长大之见。故佛又设喻征之曰。譬如人身长大。善现因喻有悟。即曰非大身是名大身。论云。大身有二义。一者遍一切处即法身。二者功德大即报身。此之二身皆离诸相。故名为非。
