
须菩提。汝若作是念。如来不以具足相故得阿耨多罗三藐三菩提。须菩提。莫作是念。如来不以具足相故得阿耨多罗三藐三菩提。须菩提。汝若作是念。发阿耨多罗三藐三菩提心者。说诸法断灭。莫作是念。何以故。发阿耨多罗三藐三菩提心者。于法不说断灭相　上明如来所证菩提不从福德而致。是则菩萨所修福德。不成菩提之因。亦不克果报耶。为断此疑故告之曰。莫作是念。如来不以具足相而得菩提。具足相即福德相也。盖大乘所修福德之因。所得福德之果。但离取着之相。不同小乘断灭之见。故曰于法不说断灭相也。下又设喻以告。

须菩提。若菩萨以满恒河沙等世界七宝持用布施。若复有人知一切法无我得成于忍。此菩萨胜前菩萨所得福德。须菩提。以诸菩萨不受福德故。须菩提白佛言。世尊。云何菩萨不受福德。须菩提。菩萨所作福德不应贪着。是故说不受福德　假使有人。以无量世界七宝行施心有所著。所感之福则成有漏。心若离着即成无漏。故云若有人知一切法无我得成于忍。无我者。无人法二执也。忍即无生法忍。初住菩萨所证也。既得无生法忍。则与彼住相行施者不同。故云胜前菩萨所得福德。言不受福德者。不受有漏福报也。善现又疑。既不受福报。云何能获无生法忍。须知有漏果报则不应受。无漏果报则受而不取。取谓取着。故云菩萨所作福德不应贪着也。
