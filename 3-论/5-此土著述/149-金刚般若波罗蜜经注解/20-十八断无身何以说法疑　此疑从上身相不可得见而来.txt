
须菩提。汝勿谓如来作是念。我当有所说法。莫作是念。何以故。若人言如来有所说法。则为谤佛。不能解我所说故须菩提。说法者无法可说。是名说法　既云如来色身相好不可得见。如何为人演说法耶。然如来悲愿深重。随感而应。无说而说。说即无说。不达此意是为谤佛。言无法可说是名说法者。离性执已。不妨称性而说也。

尔时慧命须菩提白佛言。世尊。颇有众生。于未来世闻说是法生信心不　善现解空第一。与般若空慧相应。以慧为命故称慧命。前云身乃非身之身。法乃非说而说。身说俱妙难信难解。所以有此疑问。

佛言。须菩提。彼非众生非不众生　众生有圣有凡。而凡夫众生于此般若不能生信。圣体众生乃能信解。言彼非众生者。非凡夫众生也。非不众生者。非不是圣体众生也。圣体众生即大乘根器人也。岂可视为凡夫众生不能生信。尚恐善现未悟。下文又征释之。

何以故。须菩提。众生众生者。如来说非众生。是名众生　众生众生者。牒上文非众生非不众生也。如来说非众生是名众生者。言非是凡夫众生是圣体众生能生信解者也。
