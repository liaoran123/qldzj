
须菩提。若有人言。如来若来若去若坐若卧。是人不解我所说义。何以故。如来者无所从来。亦无所去。故名如来　有来去坐卧者。乃如来应身也。无来无去者法身也。然如来昔行菩萨道时不受福报。云何至果有去来坐卧之相。使诸众生供养获福。恐有此疑故告以释之。谓如来应用示有动作。而法身之体如如不动也。
