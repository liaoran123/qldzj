
须菩提。于意云何。可以三十二相观如来不。须菩提言。如是如是。以三十二相观如来。佛言。须菩提。若以三十二相观如来者。转轮圣王则是如来。须菩提白佛言。世尊。如我解佛所说义。不应以三十二相观如来。尔时世尊。而说偈言。

若以色见我　　以音声求我
是人行邪道　　不能见如来

三十二相者。应身相也。观如来者。观法身如来也。问意谓可于应身相好中观见法身不。善现乃知应身相好从法身流出。若见相好即见法身。故答云如是如是。佛又恐善现于应身取着。不达法体。故又以轮王即如来为难。而善现解佛难意故。云不可以三十二相观如来也。既而佛乃说偈以证之。法身之体固不离于声色。但凡夫堕于闻见。是行邪道。不能见于如来也。
