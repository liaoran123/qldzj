
须菩提白佛言。世尊。佛得阿耨多罗三藐三菩提。为无所得耶。佛言。如是如是。须菩提。我于阿耨多罗三藐三菩提乃至无有少法可得。是名阿耨多罗三藐三菩提　前既云实无有法得无上正觉。如何却有修证。故疑而问之。佛答有三。一答无法可得为正觉。二答平等为正觉。三答正助修善成正觉。初答如文可见。

复次须菩提。是法平等无有高下。是名阿耨多罗三藐三菩提　二答平等为正觉也。

以无我无人无众生无寿者。修一切善法。则得阿耨多罗三藐三菩提。须菩提。所言善法者。如来说即非善法是名善法　三答正助修善成正觉也。正助者。正谓正观。空四相也。助谓缘助。修一切善法也。初答以无法可得为正觉者。达妄即真也。二以平等为正觉者法无高下也。三以正助成正觉者。离相修善也。由离相故。名为善法。
