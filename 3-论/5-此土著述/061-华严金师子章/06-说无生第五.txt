
谓正见师子生时。但是金生　上句妄法随缘。下句真性不变。偈云。如金作指环。展转无差别

金外更无一物　离不变之性无随缘之相。问明品云。未曾有一法。得入于法性

师子虽有生灭。金体本无增减　成事似生。而金性不增。则起唯法起也。体空似灭。而金性不减。则灭唯法灭也

故曰无生　大经云。蕴性不可灭。是故说无生。又云。空故不可灭。此是无生义。疏云。无生为佛法体。诸经论中皆诠无生之理。楞伽说。一切法不生。中论。不生为论宗体
