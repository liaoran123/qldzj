
见师子与金二相俱尽。烦恼不生　二相俱尽。所观境空也。烦恼不生。能缘心泯也。内外双亡。玄寂着矣

好丑现前。心安如海　新记云。如金作器巧拙悬殊。即好丑现前也。记次文云。一以贯之唯金究竟。即心安如海也。上句覆疏二相俱尽。下句覆疏烦恼不生

妄想都尽无诸逼迫。出缠离障。永舍苦源。名入涅槃　惑业都尽。无集谛之妄想也。三苦皆亡。无苦谛之逼迫也。无漏智发出缠离障。则道谛已修也。解脱自在永离苦源。则灭谛已证也。入者。了达解悟之名。涅槃义翻。圆寂经云。流转是生死。不动名涅槃。然涅槃一章。诚杂华之渊蕴。故晋译宝王性起。而搜玄探玄。钩深以索隐。唐翻如来出现。则旧疏新记。联芳而续焰。且高丽国中斯文尚备。而传授不绝。况此诸部尽出中华。愿诸后昆。求师钻仰同报云华贤首清凉圭峰之劬重德耳
