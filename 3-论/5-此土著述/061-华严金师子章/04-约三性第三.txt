
师子情有。名为遍计　谓妄情。于我及一切法。周遍计度。一一执为实有。如痴孩。镜中见人面像。执为有命质碍肉骨等。故云情有也

师子似有。名曰依他　此所执法。依他众缘相应而起。都无自性。唯是虚相。如镜中影。故云似有也

金性不变。故号圆成　本觉真心始觉显现。圆满成就真实常住。如镜之明故云不变。有本作不改。亦通上文依空宗申义。盖蹑前起后也。此章引性宗消文。亦以喻释喻也。若依教义。章明三性各有二义。遍计所执性有二义。一情有。二理无。依他起性有二义。一似有。二无性。圆成实性有二义。一不变。二随缘。今文各显初一。皆隐第二。仰推祖意单复抗行。义有在焉
