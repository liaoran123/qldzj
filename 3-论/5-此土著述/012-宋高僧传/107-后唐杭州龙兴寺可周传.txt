
释可周。俗姓傅。晋陵人也。出家于本部建元寺。循良厥性切问于勤。友生勉之曰。非其地树之不生。今豫章经谓之江论谓之海。胡不往请业乎。周感其开导挈囊达彼。遇云表法师盛集穷法华慈恩大疏。日就月将斡运深趣。昭宗初自江西回台越之间。命其启发。梁乾化二年受杭州龙兴寺召开演。黑白众恒有半千。两浙武肃王钱氏。命于天宝堂夜为冥司讲经。鬼神现形扈卫。往往人睹焉。尝有祭铜官祠神巫氏。久请不下。后附巫曰。吾随从大神去西关天宝堂听法方回。武肃王闻而郑重。赉周中金如意并钵紫衣一副。加号精志通明焉。以天成元年终于观音院本房。初周乾宁四年戾止台州松山寺。讲疏阙钞。遂依疏节成五卷。曰评经钞。音训五帖解宣律师法华序钞一卷。行于浙之左右。弟子相继不绝。
