
夫数珠者。记心之奇术。积功之初基。持之者成德。戴之者灭垢。世出世果。莫不田斯。故今依经略示其相。然准金刚顶瑜伽念珠经云。

珠表菩提之胜果　　于中间绝为断漏
绳线贯串表观音　　母珠以表无量寿
慎莫蓦过越法罪　　皆由念珠积功德
砗磲念珠一倍福　　木患念珠两倍福
以铁为珠三倍福　　熟铜作珠四倍福
水精真珠及诸宝　　此等念珠百倍福
千倍功德帝释子　　金刚子珠俱胝福
莲子念珠千俱胝　　菩提子珠无数福
佛部念诵菩提子　　金刚部法金刚子
宝部念诵以诸宝　　莲华部珠用莲子
羯磨部中为念珠　　众珠间杂应贯串
念珠分别有四种　　上品最胜及中下
一千八十以为上　　一百八珠为最胜
五十四珠以为中　　二十七珠为下类
二手持珠当心上　　静虑离念心专注
本尊瑜伽心一境　　皆得成就理事法
设安顶髻及挂身　　或安颈上及安臂
所说言论成念诵　　以此念诵净三业
由安顶髻净无间　　由带颈上净四重
手持臂上除众罪　　能令行者速清净
若修真言陀罗尼　　念诸如来菩萨名
当获无量胜功德　　所求胜愿皆成就
