
唵　麻祢钵[口*能]铭(二合)吽。

庄严宝王经云。此六字大明。是观自在菩萨微妙本心。若人持诵此咒。于持诵时有九十殑伽河数如来。微尘菩萨集会。天龙药叉虚空神等而来卫护。七代种族皆得解脱。腹中诸虫当得不退菩萨之位。又若依法念诵。是人则得无尽辩才。清净智聚及大慈悲。日日得具六波罗蜜圆满功德。是人口中所出之气。触在人身蒙所触者。即起慈心离诸嗔毒。当得不退菩萨。疾证阿耨菩提。若以此咒戴持之者。则同如来金刚之身。以手触于余人之身。其蒙所触者及所见有情。皆速得入菩萨之位。而永不受生老病死爱别离苦。又如满四大洲男女等人。一切皆得七地菩萨之位。彼菩萨众所有功德。与念此咒一遍功德而无有异。若人书写此六字大明陀罗尼。则同书写八万四千法藏而无有异。若人以天金宝造作。如微尘数如来形像。不如书写此六字中一字功德。若有得此六字大明。是人贪嗔痴毒不能染着。其有戴持在身中者。是人亦不染着贪嗔痴病。
