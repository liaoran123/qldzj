
捺麻厮但(二合)达(引)须遏怛(引)也啊啰诃(二合)碇萨灭三莫[口*捺]薛怛涅达(引)唵　啊[口*捺]令觅折宁　觅(引)啰末唧啰(二合)噤呤末(舌齿)[口*捺]末(舌齿)噤祢末唧啰(二合)钵(引)祢　癹(怛)吽[口*能][口*(隆-一)](二合引)癹(怛)莎(引)诃。

万行首楞严经云。佛告阿难。是佛顶章句。出生十方一切诸佛。十方如来因此咒心。得成无上正遍知觉。十方如来执此咒心。降伏诸魔制诸外道。十方如来乘此咒心。坐宝莲华于微尘国转大法轮。摩顶授记拔济群苦。所谓地狱饿鬼畜生盲聋喑哑。五苦诸横同时解脱。贼难兵难王难狱难。饥渴贫穷应念销散。若我说是咒之功德。从旦至暮音声相联。字句中间亦不重叠。经恒沙劫终不能尽。若诸众生以纸素白氎。书写此咒贮于香囊。是人心昏未能诵忆。或带身上或书宅中。当知是人尽其生年。一切诸毒所不能害。阿难若佛灭后末世众生。有能自诵若教他诵者。水不能溺火不能烧。大小毒气入此人口成甘露味。一切恶星鬼神毒人不能起恶。当知是咒。常有八万四千那由他恒河沙俱胝金刚藏王菩萨种族。一一皆有诸金刚众。而为眷属昼夜随侍。设有众生于散乱心。非三摩地心忆口持。是金刚王常随从彼诸善男子。何况决定菩提心者。此诸金刚藏王。精心阴速发彼神识。是人应时心能记忆。八万四千恒河沙劫。周遍了知得无疑惑。劫劫不生贫穷下贱不可乐处。此诸众生纵其自身不作福业。十方如来所有功德悉与此人。由是得于恒河沙阿僧祇不可说不可说劫。常与诸佛同生一处。无量功德如恶叉聚。同处熏修永无分散。是故能令破戒之人戒根清净。未得戒者令其得戒。未精进者令得精进。无智慧者令得智慧。不清净者速得清净。不持斋戒自成斋戒。是善男子持此咒时。设犯禁戒于未受时。持咒之后众破戒罪。无间轻重一时消灭。纵经饮酒啖食五辛种种不净。一切诸佛菩萨金刚天仙鬼神。不将为过。纵不作坛不入道场亦不行道。诵持此咒。还同入坛行道功德。若造五逆无间重罪。及诸比丘比丘尼四弃八弃。诵此咒已如是重业。犹如猛风吹散沙聚。悉皆灭除更无毫发。若有众生从无量劫来。所有一切轻重罪障。从前世来未及忏悔。若能读诵书写此咒。身上带持若安住处庄宅园馆。如是积业犹汤消雪。不久皆得悟无生忍。若有女人未生男女。欲求孕者。至心忆念或带身上。便生福德智慧男女。求长命者即得长命。命终之后随愿往生十方佛土。若诸国土饥荒疫厉刀兵贼难。写此神咒安城四门支提幢上。令国土人奉迎礼拜恭敬供养。一切灾厄悉皆消灭。风雨顺时五谷丰殷。兆庶安乐灾障不起。恶星出现种种灾异。有此咒地悉皆消灭。十二由旬成结界地。诸恶灾祥永不能入。是故如来宣示此咒。汝及未来诸修行者。于此咒心不生疑悔。是善男子。于此父母所生之身不得心通。十方如来便为妄语。
