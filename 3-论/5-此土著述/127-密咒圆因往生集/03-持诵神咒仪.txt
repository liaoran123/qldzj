
夫欲诵持陀罗尼神咒者。先须归依三宝。发大菩提心已。然后依法持念真言。今依五字陀罗尼法。念诵神咒有其四种一者三摩地念。谓观所念明咒。本尊口中流出光明。入自口中右旋安布心月轮中。如水精珠布于明镜之上。心准念此是也。二者言意念。谓依前心月观诸咒字。口中出声不高不下不缓不急。如是而念。所出声势犹如摇铃是也。三者金刚念。谓依前入于字观。密合唇齿。小令其舌微动而念是也。四者降魔念。谓内以悲心为本。外现威怒之相。颦眉厉声而念是也。如是四种虽有差别。不离一念为无二也。又有二种。一无数持念。谓不持念珠不定时数。行住坐卧恒常持念。二有数持念。谓手掏数珠限定时数。或百或千随应持念。若人诵持秘密神咒。要应依师依经而受持之。然须求于晓梵音者。指决字句不令讹转。一一分明专志持诵。于前四种念法随取其一。依法念诵无有间断。所祈胜果决得成就。
