
窃惟总持无文。越重玄于化表。秘诠有象。敷大用于域中。是以佛证离言。廓圆镜无私之照。教傅密语。呈神功必效之灵。一字包罗。统千门之妙理。多言冲邃。总五部之旨归。众德所依群生攸仰。持之则通心于当念。诵之则灭累于此生。妙矣哉。脱流幻之三有。拔险趣之七重。跻莲社之净方。扫云朦之沙界。促三祇于顷刻五智克彰。圆六度于刹那十身顿满。其功大其德圆。巍巍乎不可得而思议也。以兹秘典方其余教。则妙高之落众峰。灵耀之掩群照矣。宗寿夙累所钟久缠疾疗。汤砭之暇觉雄是依。爰用祈叩真慈忏摩既往。虔资万善整涤襟灵。谨录诸经神验秘咒。以为一集。遂命题曰密咒圆因往生焉。然欲事广传通利兼幽显。故命西域之高僧东夏之真侣。校详三复华梵两书。雕印流通永规不朽云尔。时大夏天庆七年。岁次庚申孟秋望日。中书相贺宗寿谨序。
