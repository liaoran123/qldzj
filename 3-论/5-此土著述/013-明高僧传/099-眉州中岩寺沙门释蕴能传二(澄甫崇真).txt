
释蕴能号慧目。郡之吕氏子也。少习儒博究经史。年二十二于村落校书。偶于山寺见禅册在几。阅之似有所得。遂裂衣冠投僧圆具。一钵遐游。首参宝胜澄甫禅师。征诘酬酢所趣颇异。迳往荆湖方谒永安喜真如喆德山绘诸公。造诣益迈。次抵大沩参瑃禅师。瑃问曰。桑梓何处。曰西川。瑃曰。闻西川有普贤菩萨示现是否。曰今日亲瞻慈相。瑃曰。白象何在。曰爪牙已具。瑃曰。会转身么。能提具绕禅床一匝。瑃曰。不是。能趋出。一日瑃问僧。黄巢过后有人收得宝剑么。僧竖起拳。瑃曰。菜刀子。僧曰。争奈受用不尽。瑃喝出。次问能。亦竖拳。瑃曰也是菜刀子。能便近前拦胸筑曰。杀得人即休。瑃笑曰。三十年弄骑马。今日被驴扑。由是声播诸方。返蜀初主报恩。次居中岩。室中尝问崇真毡头曰。如何是尔空劫已前面目。真忽领悟对曰。和尚且低声遂呈偈曰。万年仓里曾饥馑。大海中住尽长渴。当时寻时寻不见。今日避时避不得。能印可之。能住持三十余年说法不许人录。临终书偈辞众端坐而化。阇维时暴风忽起。烟之所至皆雨舍利。道俗斸地亦有得者。心舌不坏。而建塔焉。

系曰。能公不过一校书郎耳。才睹禅册便知落处。岂非再来人乎。况乃遨游诸师之门。不无肯綮。方接大沩眉睫即解转身。其利器固可知矣。沩尤未可。至问收剑因缘。前僧宁无入处。而终为挥下。及能公则别有通霄一路。乃拈茎草而作吹毛。大沩不免亲遭鳖鼻一口。公可谓得大机用者欤。大沩固善为人师。能公亦不愧为人弟也。呜呼世之师徒宾主相见能具此风彩作略。庶不辜游法海。两无遗憾。不然总为无孔铁锤负黄面汉不少矣。勉哉。
