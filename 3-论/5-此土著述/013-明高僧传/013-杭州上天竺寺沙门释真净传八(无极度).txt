
释真净字如庵。云间华亭姚氏子也。母朱氏梦月自海升堕于怀。觉而有娠。及诞时瑞光满室。有异僧过指谓其母曰。此儿海月法师之再来也。九岁依化城寺明静志法师。授法华经历耳成诵。十六得度。博究诸乘夙慧顿发。乃以性学自许。首谒杭之广福云梦泽公。闻无极度法师化声大振。遂造其室尽得其学。元大德间出住海盐德藏。法嗣无极。其寺方圮。净竭力扶树。众散复聚。田为豪门所夺复归。不数年翕然成旧式也。至治迁松江超果。泰定乙丑元相脱欢举住下竺。居七[禾*冀]。讲席不倦。辟寺前之径高大其门。书佛国山以揭之。至顺辛未上竺湛堂澄公以老告休。举净自代。先是净因疾昼寝。梦白衣大士持金瓶水灌其口曰。汝勿忧非久自愈矣。叩以未来休咎。示云。汝却后二年当避喧大树之下。觉疾果差。窃疑避喧树下非入灭之谶耶。及乎澄举住上竺。至见寝堂西有大树堂匾曰静处。始悟梦之所示。由是殚心弘法。学者常数千指。元主慕其道。赐佛心弘辩之号及金纹紫伽黎衣。净素简重有古人风。举止不妄言笑。夙兴默课法华经。寒暑不辍。癸酉冬预告终期。乃命舟亟归于受业。未几示疾书偈而逝。阅世七十有二。坐五十有六夏。阇维得舌根顶骨不坏舍利五色。
