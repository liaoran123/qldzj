
尔时世尊神通力故。起四黑云甘雨俱遍。兴三种云谓下中上。发甘雨声如天伎乐。一切众生之所乐闻。尔时世尊即说咒曰。

羯帝　波利羯帝　僧羯帝　波罗僧羯帝　波罗卑　罗延帝　三波罗卑罗延坻　娑罗娑罗　波娑罗　婆娑罗　摩闵阇摩闵阇遮罗坻　遮罗坻　波遮罗坻波遮罗坻　三波罗遮罗坻　比提嘻梨嘻梨　萨隶醯　萨隶醯　富嚧啰嚧　莎呵。

若有诸龙闻是咒已。不降甘雨者头破作七分。尔时十万亿佛那由他阿僧祇劫等。诸佛世界六种震动。尔时众生因是地动。各各相见。展转相动乃至净居。净居动已龙云俱动。龙云动时降注大雨。时阎浮提所有九万八千大河。七宝盈满。一切众池俱上药。味雨虽七日无所复损。众生快乐如服甘露。诸河盈满八功德水。所谓美冷轻软清净香洁。饮时调适饮已无患。一切水虫出微妙声。时王舍城耆阇崛山。七宝遍地无空缺处。虚空复雨七宝所成优钵罗华波头摩华拘勿头华分陀利华水性之属。悉发阿耨多罗三藐三菩提心。畜生众生含乐大乘渴仰大乘。慈心相向犹如一子。比丘同心供养于佛。
