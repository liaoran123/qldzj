
佛言檀越某甲。哀愍群萌七世父母。及与内外男女亲属。没生死海而无救济。不能自拔没于三涂。是故减割身口之分以作法衣。敬心奉上尊者比丘。以求无极最胜之福。无上尊人威神拥护。当令某甲成三十二相庄挍其身。功德殊特得大名闻。以清净施广度众生。愿令十方天龙鬼神。人与非人普蒙覆盖归留。七世父母五种亲属。怨家债主皆令解脱已离忧苦。当令檀越得无盖慈。入深法门成最正觉。行如菩萨得道如佛广度一切。
