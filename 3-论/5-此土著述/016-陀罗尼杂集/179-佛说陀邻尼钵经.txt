
闻如是。一时佛在舍卫国祇树给孤独园。与大比丘众千二百五十人菩萨万人俱。尔时去是佛刹百千亿拘利佛刹过尔所佛土其刹世界名阿难陀拘蚕。晋言华积彼佛号伊迦波提罗耶。晋言最上天王如来至真等正觉。今现在遣两菩萨。一名阿弥陀法。晋言无量光明。二名摩诃法。晋言大光明。尔时二菩萨来到佛所前以头面礼佛足。长跪叉手白佛言。世尊从是间过百千亿拘利佛刹世界名曰华积。彼佛号最上天王如来至真等正觉。今现在遣我来问讯。世尊说法安隐受者增进皆无他不得不为天龙阅叉鬼神。若薜荔若鸠洹鬼神若罗刹鬼神若虎若狼。若人非人所娆害。彼世尊如来至真等正觉。今遣我持陀邻钵来。今为一切故欲令安隐。得名声远闻色貌端正。有气力有筋力强如是。

阇离　摩诃阇离　阇兰尼　郁倚　目企三　波提　摩诃三波提。

是时佛告阿难陀言。汝受是陀邻尼钵持讽诵读有佛世尊甚难得值。陀邻尼钵亦难得闻。若善男子善女人受持读诵识七世生宿命。若善男子善女人。受持讽诵读一切鬼神人非人蛇蚖蝠螫皆不能害毒。不能中蛊道为不行不为刀兵所伤害帝王不能得其便梵不恚之如是。阿难陀是陀邻尼钵七十七亿诸佛所说。若有中害者是诸佛语为有异。阿逸多菩萨字弥勒语贤者阿难陀言。我亦当复说陀邻尼钵。所以者何。亦欲令一切安隐。有名声德远闻。色貌端正饶气力其筋力强如是。

頞靪　拔靪　灭吱　叉离勒吱　罗岚弥　漏岚弥　醯离　弥离提离。

尔时佛告阿难陀言。汝受是陀邻尼钵持讽诵读有佛世尊甚难得值。是陀邻尼钵亦难得闻。若善男子善女人受是陀邻尼钵奉持讽诵读识十四生宿命。若善男子善女人。奉持陀邻尼钵讽诵读说。终不为一切鬼神人非人所触娆陀蚖蝠螫诸含毒之虫所不能害毒。不能中蛊道为不行刀兵不能伤帝王不能得其便梵释四天王所共拥护。阿难陀是陀邻尼钵八万四千亿佛所说。佛告阿难陀言。我亦复欲说陀邻尼钵欲令一切安隐。有名声德远闻。色貌端正饶气力其筋力强如是。

頞靪拔靪　涅靪　鸠涅靪　铁离　抄罗波提　案那波提　般那波提　迦前呢　摩诃迦前尼。

是时佛告贤者阿难陀言。受是陀邻尼钵持讽诵读为一切广说。若善男子善女人。受是陀邻尼钵持讽诵读识无央数生宿命。是陀邻尼钵。阿难陀。不可称计亿佛所说如是。阿难陀是陀邻尼钵若行道若为贼若为虎狼若水中若犯帝王县官事。当念是陀邻尼钵讽诵读持是陀邻尼钵。阿难陀系着枯树即便生叶花实。何况为人说病不愈当为一切病人咒。佛说经已。贤者阿难陀及诸会者皆欢喜奉行。
