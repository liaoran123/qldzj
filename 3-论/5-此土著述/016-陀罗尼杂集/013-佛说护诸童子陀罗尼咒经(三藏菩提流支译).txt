
尔时如来初成正觉。有一大梵天王来诣佛所。敬礼佛足而作是言。

南无佛陀耶　　南无达摩耶
南无僧伽耶　　我礼佛世尊
照世大法王　　在于阎浮提
最初说神咒　　甘露净胜法
及礼无著僧　　已礼牟尼足
即时说偈言　　世尊诸如来
声闻及辟支　　诸仙护世王
大力龙天神　　如是等诸众
皆于人中生　　有夜叉罗刹
常喜啖人胎　　非人王境界
强力所不制　　能令人无子
伤害于胞胎　　男女交会时
使其意迷乱　　怀妊不成就
或歌罗安浮　　无子以伤胎
及生时夺命　　皆是诸恶鬼
为其作娆害　　我今说彼名
愿佛听我说

第一名弥酬迦　第二名弥伽王　第三名骞陀　第四阿波悉魔罗　第五名牟致迦　第六名摩致迦　第七名阇弥迦　第八名迦弥尼　第九名梨婆坻　第十名富多那　第十一名曼多难提　第十二名舍究尼　第十三名干吒波尼尼　第十四名目佉曼荼　第十五名蓝婆。

此十五鬼神常游行世间。为婴孩小儿而作于恐怖。我今当说。此诸鬼神恐怖形相。以此形相。令诸小儿皆生惊畏。

弥酬迦者其形如牛　弥加王者形如师子　骞陀者形如鸠摩罗天　阿波悉摩罗者形如野狐　牟致迦者形如猕猴　摩致迦者形如罗刹女　阇弥迦者其形如马　迦弥尼者形如妇女　梨婆坻者其形如狗　富多那者其形如猪　曼多难提者形如猫儿　舍究尼者其形如乌　干吒波尼者其形如鸡　目佉曼荼者其形如薰狐　蓝婆者其形如蛇。

此十五鬼神着诸小儿令其惊怖。我今当复说诸小儿怖畏之相。

弥酬迦鬼著者小儿眼精回转　弥伽王鬼著者小儿数数欧吐　骞陀鬼著者小儿其两肩动　阿婆悉魔罗鬼著者小儿口中沫出　牟致迦鬼著者小儿把拳不展　摩致迦鬼著者小儿自啮其舌　阇弥迦鬼著者小儿喜啼喜笑　迦弥尼鬼著者小儿乐着女人　梨婆坻鬼著者小儿现种种杂相　富多那鬼著者小儿眠中惊怖啼哭　曼多难提鬼著者小儿喜啼喜笑　舍究尼鬼著者小儿不肯饮乳　干吒波尼鬼著者小儿咽喉声塞　目佉曼荼鬼著者小儿时气热病下利　蓝婆鬼著者小儿数噫数哕。

此十五鬼神。以如是等形。怖诸小儿。及其小儿惊怖之相。我皆已说。复有大鬼神王名栴檀乾闼婆。于诸鬼神最为上首。当以五色綖诵此陀罗尼。一遍一结作一百八结。并书其鬼神名字。使人赍此书綖语。彼使言。汝今疾去行速如风到于四方。随彼十五鬼神所住之处。与栴檀乾闼婆大鬼神王。令以五色线缚彼鬼神。兼以种种美味饮食香华灯明及以乳粥供养神王。

尔时大梵天王复白佛言。世尊若有女人不生男女。或在胎中失坏堕落。或生已夺命。此诸女等欲求子息保命长寿者。当常系念修行善法。于月八日十五日。受持八戒。清净洗浴着新净衣礼十方佛。至于中夜。以少芥子置已顶上诵我所说陀罗尼咒者。令此女人即得如愿所生童子。安隐无患尽其形寿终不中夭。若有鬼神不顺我咒者。我当令其头破为七分如阿梨树枝。即说护诸童子陀罗尼咒。

哒侄他　阿伽罗伽泥　那伽伽泥　娑楼隶　只隶　伽婆隶　钵隶　不隶　罗收祢　修罗俾　遮罗俾　婆陀尼　波啰阿曷利　沙尼　那易　弥那易　苏婆呵。

世尊我今说此陀罗尼咒护诸童子令得安隐获其长寿故。

尔时世尊一切种智即说咒曰。

哒侄他　菩陀菩陀菩陀　[菟-(色-巴)+(〦-一)]摩帝　菩提　菩提　摩隶　式叉夜　娑舍利　娑达祢　娑啰地　头隶头隶　波腊多头隶　舍摩腻收鞞　收隶　波腊帝　收蓝舍弥帝　槃陀　槃絺　婆呵腻　只摩腻　陀波腻　苏婆呵　腻婆啰腻　苏婆呵。

此十五鬼神。常食血肉以此陀罗尼咒力故。悉皆远离不生恶心。令诸童子离于恐怖。安隐无患处胎初生无诸患难。诵此咒者。或于城邑聚落随其住处。亦能令彼婴孩小儿长得安隐。终保年寿南无佛陀成就此咒护诸童子。不为诸恶鬼神之所娆害。一切诸难一切恐怖悉皆远离。苏婆呵时此梵天闻说此咒欢喜奉行。
