
如是我闻。一时婆伽婆住王舍城耆阇崛山中。与大比丘众五百人俱。尔时长老阿难。为旃陀梨女咒术所收。尔时长老阿难白佛言。世尊我今强为他收去。婆伽婆我今强为他收去修伽陀。尔时婆伽婆告长老阿难言。汝来阿难汝莫惊怖。阿难汝当受持六字大陀罗尼咒。为令四众利益安隐安乐吉祥行故而说咒曰。

斯(须何反)地(除余反)梯(吐稽反)昙(徒绀反)荼(徒嫁反)隶般荼(徒嫁反)隶葛啰驰(除奇反)稽由隶　萨帝　婆帝　耶赊婆帝　底阇婆帝　频头摩帝。

阿难是咒能令宿食不消寻得消化能除吐下等病。能除风病热病冷病杂病。能灭一切诸邪咒术。能灭起尸能灭一切形像厌蛊。阿难若有人知此神咒姓名者。彼人则不怖畏王难不怖畏怨敌难。不怖畏贼难不怖畏火难。不怖畏水难。若于城邑聚落及在旷野悉无所畏。亦不为他人伺求其过无过可说。若食毒药毒不能害转为利益。阿难此六字大陀罗尼咒。乃是七三藐三佛陀所说亦是梵王娑婆主所说。释提桓因四大天王所说。亦皆随喜破诸咒术。消伏起尸一切形像厌蛊皆悉破坏断灭。长老阿难。闻佛所说欢喜奉行。
