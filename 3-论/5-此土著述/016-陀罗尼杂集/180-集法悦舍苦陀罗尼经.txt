
南无佛陀蛇　南无达摩蛇　南无僧伽蛇　南无毗首陀遮蛇　南无阿伽竭浮遮蛇　南无摩诃萨婆伽利蛇多掷哆　林弥利　婆[其*居]婆弥　留遮陀　檀摩陀　那阇那唏知　汦利　婆[其*居]婆遮蛇　那蛇波罗萨婆　摩诃唏　知汦利　央求　知利默求知利　比婆萨婆蛇那　毗林婆阇呵　陀舍地输　萨婆娑罗　三幕钵汦　波波波利　摩诃　阿那　莎呵。

尔时佛告诸大众言。吾本无数劫中。处于凡夫时字遮他陀。在伽伦罗国作于商客。贩卖治业虚妄无实。造诸恶行不可称计。淫旷无道不可具说。是时愚痴害父爱母迳由数年。举国人民一皆知之。称声唱言是遮他陀。害父爱母今迳数年。吾时思念与六畜无异更无人事。时于伽伦罗国。夜跳城奔走趣于深泽。时此国王名毗阇罗。告令国中人民。此遮他陀淫旷无道致为此事。其有能得此人者。当重赐宝物。时此国人各各受募欲捕吾身。是时惊怖即出国作沙门。在于他国修行十善。坐禅学道昼夜泣泪。经三十七年。以五逆罪障故。心不得定忧悲叵处。以三十七年中在于山窟。常举声泣哭苦哉苦哉。当以何心去此苦也。悲叹下窟乞食。时道中地得一大钵。中有一函经更无余经。唯有集法悦舍苦陀罗尼。说过去恒河沙诸佛临泥洹时。常在毗悦罗国。说此陀罗尼付诸大菩萨。后有人得闻此陀罗尼者。此人过去世时。修持五戒十善。当令得闻。有人虽闻而不在心。不修习者是名无缘。此陀罗尼能除去百亿劫生死五逆大罪。若有人受持读诵者。终不堕于三涂地狱饿鬼畜生。何以故过去诸佛。以欲泥洹时专当说之。尊重叹仰称其功德不可计量。付诸菩萨后有众生。得闻此陀罗尼者。修习着心福报难计。犹如须弥宝海。凡夫不能得量。若有人作诸恶行。窃闻此陀罗尼名不及修习。一用在怀堕于地狱中。一切地狱中蒙此人恩苦痛不行。有人能行现身精勤。修习得者睹见百千万佛刹土。得福无量不可具说。唯有诸佛与诸菩萨乃能究尽。声闻二乘人者不能得知。何以故此陀罗尼。非一佛二佛所说。过去恒河沙诸佛所说。是时吾得此经已。即不乞食。欢喜向窟到于窟中。烧香礼拜悲泪赞仰。于窟中修习读诵经一年。始得以罪业障故。不能得入心怀。是时吾即以秋月夜。洗浴修行经一七日。如童子初学愦愦者不少。便更行于七日。亦如是愦愦无异。心中愁恼不知云何。意中思惟此陀罗尼字书。经于数反心中忽定。时吾欣悦。如人地得百千斤金。人无知者内欣不止。吾时亦然。修行数年飞行无碍。睹见十方三世诸佛。后有行者如法行之。
