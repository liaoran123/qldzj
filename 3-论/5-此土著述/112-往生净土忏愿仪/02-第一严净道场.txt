
当选闲静堂室。先去旧土。后于静处取新土。须地无瓦石。及先非秽染用填其地。以香和涂极令清净。次于其上悬新宝盖。盖中悬五杂旛。及遍室悬诸缯彩旛华。取好庄严。安佛像西坐东向。观音侍左。势至侍右。像前列众好华及莲华等。若安九往生像最好。无亦无妨。余者严事随力安之。次周设荐席虑地卑湿。行人须新净衣如绝无新净。即浣染身中上者。浴后披着方入道场。应从门颊左右出入。鞋履齐正不得杂乱。其所往时须换故衣。沐浴后却着净衣。日日如是。次于道场。当自倾竭种种供养三宝。若不尽其所有供养。行法不专必无感降。如绝无己物方可外求。行者十人已还。多则不可。宜于六斋日建首。
