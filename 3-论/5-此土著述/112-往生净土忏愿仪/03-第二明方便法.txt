
行者欲入道场身心散乱。须预行方便。当于七日营理别房。不得与道场同处。如无别屋亦许共室。应日夜调习案试。及预诵下五悔等文。极令精熟即通。染浣纫缝及中办事。余治生杂务即时并息。但念不久定生净土。一心求忏无有留难。各自克期不惜身命。定取净业即时成就。不得一念思忆五尘。诃去爱欲勤息恚痴。行人各有无始恶习。速求舍离。不为正忏。障碍自当观察。何习偏重。诃弃调停。取令平复。勿使行法唐丧其功。可以意解。
