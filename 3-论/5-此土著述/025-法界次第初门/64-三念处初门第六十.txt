
一不一心听法不以为忧去　二一心听者不以为喜　三常行舍心行。

次八音而辩三念处者。既八音为物开演正法。听者善恶不同。必有信毁违顺之别。若无三念之德。岂能心地坦若虚空。泯无忧喜之相。故次八音而辩三念处也。此三通名念处者。慧心能缘。名之为念。平等之理。不增不减。谓之为处。佛以慧心。缘于平等不增不减之理。是以违顺学者。心无忧喜之相。故三通名念处。即是以慈修意。能现平等清净之意业也。

一不一心听法不以为忧　佛智了达不一心听法之人。平等法界中。减退相毕竟不可得。故无忧相也。

二听者一心不以为喜　佛智了达听者平等法界中。增进相毕竟不可得。故无喜相也。

三常行舍心　佛智了达。一切众生。即大涅槃。不可复灭。故于一切言说。利益众生中。常行舍心也。故金刚般若经云。如是灭度无量众生。实无众生得灭度。
