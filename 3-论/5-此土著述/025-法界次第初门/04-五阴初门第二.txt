
一色阴　二受阴　三想阴　四行阴　五识阴。

次名色而辨五阴者。以惑者迷名偏重故。大圣教门开名则为四心。对色合为五也。此五通称为阴者。一往而释。阴以阴覆为义。能覆出世真明之慧。而增长生死。集散不绝。故通名为阴。

一色阴　有形质碍之法名为色。色有十四种。所谓四大五根五尘。此之十四。并是色法也。

二受阴　领纳所缘名为受。受有六种。谓六触因缘生六受。但境既有违顺。非违非顺之别。故六受亦各有苦受乐受。不苦不乐受之异也。

三想阴　能取所领之缘相名为想。想有六种。谓取所领六尘之相。为六想也。

四行阴　造作之心能趣于果名为行。行有六种。大品经中。说为六思。思即是行。谓于六想之后。各起不善业善业无动业也。

五识阴　了别所缘之境名为识。识有六种。即是六识。若诸论师多云。识在二心之前。诸大乘经中。明识最居后。今依经为次料简。
