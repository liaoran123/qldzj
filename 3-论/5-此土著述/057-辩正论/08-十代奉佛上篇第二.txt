
儒生曰。信心渐发邪执稍回。又问曰。汉地君王奉佛至信。久而弥笃。为福有征者。可得闻乎。

开士喻曰。自项日降灵摩蕂入洛。归心奉法不可殚言。今当为子略陈十代君王三公宰辅通儒博识敬信佛者。以告子也 晋世祖武皇帝(龙颜奇伟盛明革运大弘佛事广树伽蓝) 晋惠帝(归心妙道。契意玄宗。仍于洛下造兴圣寺。供养百僧) 晋敏帝(笃意冥感远降神仪。仍于长安造通灵白马二寺)

右西晋二京。合寺一百八十所。译经一十三人七十三部。僧尼三千七百余人 晋中宗元皇帝(文轨大同中兴江左。造瓦官龙宫二寺。度丹阳建业千僧) 晋肃宗明皇帝(聪圣玄览设斋兴福。造皇兴道场二寺。集义学名称百僧) 晋显宗成皇帝(至意冥通圣德遐感。造中兴鹿野二寺。集翻经义学千僧) 晋孝哀皇帝(延问侍臣回心妙理嘉宾切对大启龙光) 晋太宗简文皇帝(仁恕温含。作圣钦明。造像建斋度僧立寺于长干故塔起木浮图壮丽殊伟) 晋烈宗孝武皇帝(精心奉法。志念冥符。师子国王钦其怀道。故遣沙门昙摩撮。远送玉像以表丹情。召义解僧。造皇泰寺仍舍旧第为本起寺) 晋安皇帝(笃信无怠。福兴皇丛于育王塔立大石寺)

右东晋一百四载。合寺一千七百六十八所。译经二十七人二百六十三部。僧尼二万四千人 宋高祖武皇帝(启圣建元。还淳反朴。口诵梵本手写戒经。造灵根法王二寺。供招贤圣遍学千僧也) 宋太宗明皇帝(至治克昌。口诵般若。造丈八金像四躯铸不成改为丈四。立即圆满。庄严成就。还高丈八。旦食解斋。爰感舍利。造弘普中寺以召名僧) 宋太祖文皇帝(奉斋不杀。精心慕道。尚之雅对佛戒为宗。坐致太平允如圣旨。钦仰求那务兴大法。造禅云寺。常供养千僧)

右宋世合寺一千九百一十三所。译经二十三人二百一十部。名僧智士郁。若稻麻。宝刹金轮森如竹苇。释教隆盛笃信倍多。僧尼三万六千人 齐太祖高皇帝(手写法华。口诵般若。四月八日常铸金像。七月十五日普寺送盆供养三百名僧。立陟屺正观二寺) 齐世祖武皇帝(造招贤游玄二寺。集义学翻经三百僧。三教格量四年考校) 齐高宗明皇帝(写一切经。造千金像。口诵般若常转法花经造归依寺召习禅僧。身持六斋。务修十善)

右齐世合寺二千一十五所。译经一十六人七十二部。僧尼三万二千五百人 梁高祖武皇帝(性度弘伟。风鉴朗拔。游心七觉。陶思八禅。制五时论。转四方等。造光宅同泰等五寺。集重云殿讲众千僧国内普持六斋。兆民皆受八戒) 梁太宗简文皇帝(天姿高朗。风神超迈委心妙法。遍览玄章。造资敬报恩二寺。刺血自书般若十部。太后讳日不食而斋。撰法集记二百余卷。法宝连璧四百许篇) 梁中宗孝元皇帝(体圣多能入微灵悟。造天居天宫二寺。召高名高行千僧。自讲法花每解成实)

右梁世合寺二千八百四十六所。译经四十二人二百三十八部。僧尼八万二千七百余人 梁孝宣皇帝 梁孝明皇帝(文明在政。中兴大宝。后梁社稷光被生民。于荆州造天皇陟屺大明宝光四望等寺)

右后梁二帝治在江陵三十五年。寺有一百八所。山寺有青溪鹿溪覆船龙山韭山等。并佛事严丽堂宇雕奇。睹即发心见便忘返。僧尼三千二百人。

陈高祖武皇帝。

膺宝历以君临赴会昌而司牧。身长八尺。须长三尺。旋毛覆耳。垂手过膝。以大愿力康济群生。以大庄严戡剪多难。永言沛邑思报地恩。愿使谯都同斯嘉庆。永定二年于杨州造东安寺。复为家国爰逮群生。于杨都治下造兴皇天居等四寺。皆绣棋雕楹文[木*((奐-大)/比)]粉壁。三阶肃而宛转。千柱赫以玲珑。长表列于康衢。高门临于驰道。美音精舍未或可俦。善德仁祠。讵能为比。写一切经一十二藏。造金铜等身像一百万躯。度僧尼七千人。修治故寺三十二所。

陈世祖文皇帝绍隆三宝。弘化五乘。盛泽比于慈云。大明方于慧日。美誉形于四海。仁心贯于三灵。刁斗无虞。干戈戴戢。修治故寺六十所。写一切经五十藏。度僧尼三千人。

陈高宗孝宣皇帝执玉版而导中麾。乘金轮而指上国。地居旦奭任总机衡。岁有丰年。民惟大蓄。域中无事。天下咸康。于扬州禁中里造太皇寺。然以慎终追远情切。章陵为始兴昭烈王孝太妃。于太皇寺造七级木浮图。金盘将曜灵比色。珠轮与合璧争晖。又以汉光禅位。代丕承家。式树福田造崇皇寺。太建二年重为始兴昭烈王孝太妃。奚逮苍生。奉建灵刹高一十五丈。下安佛爪。长二寸。阔一寸。饰莹珍龛藏诸宝箧。或光飞五色焰起一寻。神变不穷。睹者改旦。造金铜像等二万躯。修理故像一百三十万躯。写一切经十二藏。修补故寺五十所。度僧尼万人。

右陈世五主。合三十四年。寺有一千二百三十二所。国家新寺一十七所。百官造者六十八所。郭内大寺三百余所。舆地图云。都下旧有七百余寺。属侯景作乱。焚烧荡尽。有陈大统国。及细民备皆修造。连甍接栋栉比皇居。表塔相望星罗治下。书经造像不可纪言。无遮大会供僧布施。放生宥罪。弘宣十善汲引四民。难得称矣。僧尼三万二千人。译经三人十有一部。此五代君。笃美玄宗广弘佛事。立寺造像招集名僧。晋世祖来苏家给。晋中宗富有江表。皇明丕丞宝运。孝武光启德风。宋高祖殷忧稍移天步犹阻。二年涂鲠四战兵劳。百虑畅于胸中。万机总于襟内。不倦檀那之业。常持护法之心。崇重大乘瞻仰螺髻。讽诵龙宫弘圣不疲。清音无辍。宋太祖运兹日用布此天下太平。每兴解网之仁。思反结绳之政。齐高祖洞真假之玄妙。尽儒墨之菁华。聿修上善光隆下武。梁高祖迈有德之前踪。蹑净名之圣轨。纽地维之既裂。振天网之云颓。未明求衣坐以待旦。自强不息敦缉彝伦。至于鹫峰奥典鸡园密义。二谛五乘之旨。三藏九部之文。赤髭之所未详。青目由来不释。并得。文无重览义弗再思。鄙周孔之俗谟。讥老庄之名理。能令先儒解体。足使时彦伏膺。罕入户庭孰窥墙隩。独开圣览迥发天情。大智闲闲外斋八则。小心翼翼内敛四仪。临赤县而溢慈悲。寄玄扈以孚弘誓。泽周有顶道被无垠。灵应嘉祥兆符先见。宽仁德孝史备后书。显护之所不传。聂支之所未录。并编之金简。藏诸宝印。覆以珠帐。擎以玉床。莲花之台妙于四柱。师子之座起于九级。非直软草之宾。书皮代纸。亦见众香之客。洒血淹尘。梁记云。武帝在位四十九年。每以庭荫早倾常怀感思恒加。叹曰。虽有四海之尊。无以得申罔极。故留心释典。以八部般若十方诸佛之母。能除罪障善涤烦劳。故采众经躬述注解。法轮相继斋讲不绝。藉兹胜福望展孝心。频代二皇舍身以祈冥祐。每舍身时地为震动。于钟山起爱敬寺。青溪起智度寺。舍旧茅居为光宅寺。至普通八年。更造同泰寺。殿台华绮房廊彩饰。陵云九级丽魏永宁。又于宫内立至敬殿。景阳台起七庙室。月中再设净馔。每及宗庙蒸尝。未曾不流咽涕泗。预从左右澘欷交怀。虽亿兆务殷而卷不辍手。披阅内外以夜达晨。着通史书苑及经律异相。三教义类五典文言。数千余卷。至于流恩狱市多行慈恕。其有罪不可原者。改容久之。然后下笔。察奸听讼。明若通神。自非享宴不许音乐。后宫侍御皆无罗绮。内殿寝处衣衾率素。布被莞席草履葛巾。天鉴年来口味备断。日唯一食。食止菜蔬。蜀献芋蒻。讶其香美似肉。因复出敕禁之。自古帝王莫能[企-止+爾]者(信不可思议之君父也)

晋齐王大猷(雅度清简)　晋秦王弘度(器局淹和)

晋安平王(志节峻举)　晋义阳王(理思入神)

晋下邳王(笃志经术)　晋高密王(节俭孤标)

晋南平王(信而有征)　晋建平王(立身雄勇)

此等诸王。莫不翼佐勋业广崇佛教。左右部落咸使六斋。合第尊卑皆受五戒。

宋临川王义庆　宋彭城王义康　宋南谯王义宣　宋临川嗣王道规　宋建安王休仁。

右宋世诸王。并怀文藻大习佛经。每月六斋自持八戒。笃习文雅义庆最优。炙輠不穷。霞明日朗。悬河无竭雨散烟飞。合内夫娘并令修戒。麾下将士咸使诵经。着宣验记赞述三宝。

齐竟陵文宣王萧子良博览六经。游心七籍。世称笔海。时号儒宗。回向桑门。遵崇释典。讲成实论。诵法华经。着净住子二十余卷。国俸之资悉营功德。冥感雅梵有类陈王。躬说芸若还同帝释。金言暂启已迈前心。玉轴才披先燋后焰。褰帷东夏。变越绝之风。拥瑞西河。改隆中之俗。

梁昭明太子　梁晋安殿下。

昭明道契生知。晋安德光天纵。邀游礼乐之囿。驰骋仁义之场。洛滨之誉。振古莫俦。河曲之文。于焉靡逮。夏开方而且愧姬诵拟以多惭。昆季八王。连枝十俊。并学穷百氏。文统九流。绚气逸于风云。好词光于日月。尊重妙法。钦敬福门。至如承华旦启。肃城晓辟。名僧结侣。通儒总萃。吐纳辞理。品藻内外。能令硕德折谈先贤称疾。无劳拥经入巷。不假羊车诣门。

陈鄱阳王　陈豫章王　陈衡阳王　陈桂阳王　陈义阳王　陈新蔡王。

右六王。并渔猎坟典游戏篇章。崇奉释门。研精妙理。书经造像。受戒持斋。每事悲田。相仍檀舍。

晋彭城侯刘遗民(撰五时教着九想诗)晋豫章太守雷次宗(精心慕法造栖灵寺)晋临淮令周续之(服道日新)晋新蔡侯毕颖之(心期净域)晋南阳长宗炳之(如事恳苦)

右五贤。谢职遗荣。策名神府。从远师游憩。意志隐沦。等布一心。俱履幽极。藉芙蓉于中流。荫琼柯以咏言。飘云气于八极。泛香风于百年。体忘安以弥穆。心超乐以自然。

晋尚书令何充(忠素简质)晋尚书左仆射褚翌(志操冰霜)晋尚书右仆射诸葛恢(履道贞固)晋尚书凭怀(不避声色)晋尚书谢广(抱诚直谏)

右自桓玄庾冰辅政之日。共扇邪风嫌僧抗礼。充等五贤与议官博士等建议云。寻汉魏逮晋不闻异议。尊卑宪章无或暂替令沙门守戒之笃者。每烧香咒愿。必先国家。欲福祐之。隆情无极已。奉上崇善出于自然。礼仪之简盖由守法。是以先皇御世因而弗革。所谓因其所利而惠之。贤愚莫敢不用情。上有天覆地载之施。下有守一修善之人。宜遵先帝故事佥议为长。众莫不允。

晋司徒公王谧。谧见东掖寺门辄有金光烛地。因往掘之得一金像。合光七尺。别起精舍终身供养。又感瑞呈真造东安寺。

晋护军将军王默　晋后将军刘抑　晋江州刺史庾悦　晋寻阳太守阮侃。

右四贤皆立寺造像归命释门。

晋辅国大将军何无忌(崇信克终造枳园寺)忌以安帝西还皇运凯泰。道俗同庆。江表会昌。劝帝兴启释门修功德。晋雍州刺史史郄恢(弥陀出游造金像寺)晋武昌太守陶侃。侃临广州日。有渔人于海中见神光经旬弥盛。恢以白侃。侃就看乃是阿育王像。接归武昌送寒溪寺。感动功德远近发心侃之力也。

晋丹阳尹高悝(奉福感灵造灵应寺)

咸和中悝行至张侯桥。望浦内有五色光。出水上高数尺。悝往看之。乃得金像。无有光趺。灵颜希世。工制殊常。悝大发心劝。民功德。

晋清信士张继世。继世以捕鱼为业。见水上有光。乃是金像花趺。简成帝送安悝像。齐同如一。世遂发心弃其本业。终日策勤。成帝回向信佛威灵。

晋清信士董宗之　宗之本合浦渔人。每见水底光耀就取。乃得佛光。文帝送安像背。宛然符合。因尔渐。诚舍恶归善。终身行道。自写大品。月转一遍。三十许年专意为业。

晋太常卿朱鹰。鹰在松江沪渎口。感二石像水上浮来愍帝奉迎于通玄寺供养。鹰遂委命法桥。以为自任。

晋常侍戴安道(学艺优达造招隐寺。手自刺五夹纻像。并相好无比。恒放身光)晋符玺郎李通(守志一心)晋彭城侯黄欣(至信纯厚)晋太仆卿王珣(克意令终造石涧寺)晋豫章太守范宁(檀舍不倦结志慧持于鹄岭山造栖禅寺)晋太常殷仲堪(至孝克终灵文为感)晋东海何承天(博览内外师表严公)晋吴郡张恭(恳诚奉戒)晋兖州刺史王恭(钦胜重德延敬持公)晋丞相王导(缉谐妙理)晋琅琊王[王*氏](直而无侮)晋太尉庾元规(淳性不渝)晋廷尉桓茂(德及有情)晋太常谢幼舆(显仁藏用)晋陈郡谢混(风彩映俗)晋光禄周伯仁(特达生崖。清风自扇)晋中丞郄超(钦贤重法托意远林)晋右卫将军褚叔度(风雅通赡)晋长广太守李嶷(硕信怀道)晋尚书大原公王蒙(仁厚济世)晋陈郡殷融(英俊罕匹)晋尚书卫玠(敦雅绝伦)晋寻阳刺史桓伊(忘己济物。造东林寺)晋侍中袁彦伯(清风通举)晋东阳太守谢安石(神彩韶迈)晋尚书殷仲文(风流儒雅抗志云霄)晋会稽内史王羲之(文翰惊绝)晋益州刺史毛璩(倾慕顶礼托志持公)晋文学王洽。刘恢。殷浩。许询。孙绰等。并一代名流千里骏骥。学无弃日。洛东知其博文。手不释卷。傍人惧其为疾。英声跨俗逸气超群。至若彦伯着后汉书嘉赞佛理。玄阙义府崇慕道林。

宋尚书宗敬(恳至感人)宋中书令沈庆(倾诚动物)宋光禄卿戴颙(巧思通神。颙手制治丈六金像。相好无比。后放光明)宋新亭侯刘绍(至愿冥符)宋徐州刺史王仲德(精诚感彻)宋中书范泰(博物玄通)宋御史王弘(清通迈俗)宋侍中司空昭公刘僶(谋佐王室)宋始兴公王恢(敬重弥至委质严师)宋仪同萧思活(子弟合门克己护戒)宋尚书谢庄(聪悟特达)齐御史袁敏孙(奉戒无怠)齐吏部谢眺(缘情冠世敬信绝伦)齐太尉文忠公徐孝嗣。

齐太尉文宪公王俭。

右二公。文忠有柱石之材。文宪怀伊霍之量。经纶备举朝野具瞻。笃信甚于嘉宾。识悟方之灵运。佛法光显寔寄其人。

齐特进张绪(发心至理)齐中书令周颙(解玄盖世)齐侍中左尚书中书令太子中庶子国子祭酒征君何胤。右素履忠密风力闲赡。抱玉烛之祯气膺大贤之一期。学穷经史。心苞玄奥。和天变序之乐。后成曲台之礼。淹淳稷下之论。欧阳萧子之书。易剖京施。诗分韩楚。皆为训释靡不必该。请业质疑。虚至实返。聚徒教授。学治成群。于般若寺立明珠柱。深向释氏。雅敦内教。珠柱放光七日七夜。

梁侍中尚书左仆射中卫将军特进右光禄简肃子徐勉。温雅夙闻。圭璋早着。明堂曲台之典。左夏韩益之书。风飞焱竖之文。淹中稷下之学。龙宫半珠之道。鹫山华水之卷。莫不穷源尽奥。递为留心。

梁侍中护军将军简子周舍。右岐嶷夙成圭璋幼发。蒸蒸色难。无劳孟武之问。謇謇敬劝。不待季康所疑。事显闺庭。名传邦邑。九流百氏之记。六诗五礼之文。皆博穷前古为准当世。兼以受持佛戒。回向释门。绝彼膻腥。甘兹蔬素。究龙宫之金牒。殚鹄林之玉旨。每以毗城胜集摩竭微言。折角解颐。独高时彦。

梁尚书令沈约(文苑翰林。独推江表。学为世范。才盖时英)梁尚书仆射朱异(弼谐帝道。建立法幢)梁始兴令陆咸(颖锐出群。倾心正觉)梁侍中袁粲(操履明直。每树法筵)梁国子祭酒张充(硕学钩深。笃志玄道)梁太子侍读王晔(绝世无偶)梁东宫太子庶子柳澄(谈玄不穷)梁中书令王僧孺(学综玄儒)梁著作箫子显(品藻内外)梁度支尚书箫子恪(安心玄道)梁秘书监何敬客(不坠彝伦)梁吏部尚书谢举(面折延诤)梁行军下簿刘孝威(有安国之详谨蹈灵运之玄风)梁黄门陈伯之(信而好古)梁中庶子孔休源(立身忠正行己清恪)梁中庶子平西安北戎昭将军襄阳令刘遵。仪表温润。风姿韶朗。趋步生光久而可敬。芝叶银钩之巧。堪悬帐中。龟文鸟足之奇。信安台上。梁天官尚书刘孝绰(声名盖世)梁襄州太守柳津(誓舍簪缨崇玄履道)梁文学王元长(俊气无前)梁领军将军刘孝仪(素履忠密远崇出世)梁左丞张稷(识真通理)

梁宁蛮长史徐摛(风雅闲澹。清辩入神)梁中书颜之推(恭俭笃信)梁侍中中庶子温子王训(神用韶朗。风仪闲俊。出忠入孝。勇义尚廉。坟素必该。流略斯总)梁散骑常侍章侯王规(朝廷羽仪。廊庙祀梓昂昂后进。飞缨石渠。婉婉来仪。抠衣金马)

梁东阳郡乌阳县双林寺傅大士。常转法轮。绍隆尊位。分身世界济度群生。或胸臆之间。乍表金色。拳握之内。时吐异香。或现身长丈余。臂过于膝。脚长二尺指长五寸。两目分明双瞳照耀。颜貌端严有大人之相。遣使赍书。赠梁武曰。双林树下当来解脱善惠大士。白国主救世菩萨。今条上中下善。希能受持。其上善。略以虚怀为本。不着为宗。忘相为因。涅槃为果。其中善。略以治身为本。治国为宗。天上人间果报安乐。其下善。略以护养众生。梁武延之。仍居钟山之下定林寺。坐荫高松。卧依盘石。四彻之中恒注甘露。六旬之内常雨天花。梁武于华林园重云殿开般若题。独设一榻与天旨对扬。及玉辇升殿。晏然箕坐。宪司讥问。但云。法地若动则一切不安。且知梁运将终。救愍兵灾。乃燃臂为灯。冀攘来祸。至太建元年夏。右胁而卧奄然涅槃。于时隆暑赫曦。温暖无异。色貌敷愉。光彩鲜洁。香气充满。屈伸如恒。观者发心叹未曾有。

陈尚书右仆射章侯徐陵(文章冠绝。敬信罕俦。造像万躯。写经一藏)陈少保尚书左仆射袁宪(忠节罕辈。笃信莫过于上定林寺造夹纻像十躯)陈尚书仆射江总(缘情颖拔。形于前代。于匡山造弥勒像。高八十尺写一切经一藏。三千七百五十二卷)陈吏部尚书廷尉卿毛嘉(志节高峻。仁厚兼隆。书运二王。学侔三贾。躬自运笔写维摩经。梁世子云不能加之也)陈东宫舍人傅縡(学侔王郑。才方谢陆。备闲三教。妙解一乘。拔萃超群。海内推揖)此等所引。并有录者。具在史籍。不复委言。至如谢朏谢览舍生存义柳忼柳惔推功弗有。江淹任昉终始宜哉。刘杳顾协著述尽美。张弘策之慎密。吕僧珍之匪懈。郑绍叔忠诚。王业萧颖胄。首膺义举。咸为世宝。抑又通家皆一代之大儒。寔四海之名胄。并蕴经国之略。俱称君子之门。社稷由其乃安。上下赖其方穆。有文有武匡世匡家。人标九合之功。并树千秋之业。莫不委其五体敬我三尊。忍辱慈悲恕己推物。视玄黄其若梦。听钟鼓其如聋。贱尺璧而重片言。投发肤而祈半偈。蒙笔屡尽。不能记其所行。蔡纸徒穷。未易陈其为益。兹例甚众罕以究言。蜀陈隋世。贵时英闾阎士女。高门连阊阖。崇基接太阶。戚里之皇亲。帝京之富室。颙颙慕道各各横经。口诵金言手披玉轴。其众也。如草木之依大地。其遇也。犹鳞介之泛长川。至于白屋农夫无名野老。薄知希向。少发信心者。不可称计。胡得纪言。所以福祐于四生。庆资于三世。允仁允恕及子及孙。其能行之德。无不至也。

元魏太祖道武皇帝(讳圭)运钟丧乱宇内分崩。生民不见俎豆之容。黔首时睹戎马之迹。礼乐文章扫地将尽。太祖以雄杰之深姿。包大君之雅量。克平朔野。奄有中州。大启龙光。潜被日用。天兴元年下诏曰。佛法之兴其来尚矣。于京邑建饰容范修整寺舍。又于虞虢之地造十五级浮图。起开泰定国二寺。写一切经。铸千金像。召三百名僧。每月法集。

魏太宗明元皇帝(讳嗣)明睿宽雅非礼不言。愍念四生。敬重三宝。仍于邺下大度僧尼。

魏世祖太武皇帝(讳焘)气盖当时。威振天下。匣牍四海牢笼万邦。回向一乘归依三宝。复伽蓝之胜地。创招提之净宫。仍于邺城造宗正寺。后因崔皓始沦正法。

魏高宗文武皇帝(讳浚)聪达颖悟。风格异伦。重兴佛教修复寺宇。释门广被始自文成。凡度僧尼三万许人。

魏显祖献文皇帝(讳弘)德配彼天。道邻极圣。造招隐寺。召坐禅僧。

魏高祖孝文皇帝(讳宏)神光照室。和气充庭。仁孝绰然。岐嶷显著。听览政事。从善如流。哀矜百姓。恒思济益。以太后忌日哭於陵左。绝膳二日。哭不辍声。仍于邺都造安养寺。硕德高僧四方云集。六宫侍女皆持年三月六。其精进诵经者并度出家。事无大小务于赒给。常谓史官无讳国恶。手不释卷。览之便讲。爱奇好士情如饥渴。善谈庄老。尤敦释义。才藻富赡。文章百篇。悠然远迈。不以世务妨道。而幼承洪绪。早着睿圣之风。时以文明摄事优游。拱已玄览。独得着自不言神契。所标固以符于冥化。及躬总大政一日万机。十许年间曾不暇给。钦明稽古。协御天人。帝王制作。朝野轨度。斟酌用舍。焕乎文章。然而尽圣穷神继天绍历。奉为先皇。于大觉寺修葺堂宇。嚫施隆厚供给丰华。影塔经台粲然备举。上标金刹下列银楹。雁翼临云。龙首承日。名僧继踵法侣排肩。朝步莲池暮栖香阁。风流慧苑。梵响禅林。召三百许僧六时不坠。所度僧尼一万四千人。

魏世宗宣武皇帝(讳恪)于式干殿为诸僧朝臣。讲维摩经。喜怒不形。雅爱经史。尤长释义。善风仪美容貌。德格阴阳。明并日月。播文教以怀远人。调礼乐以旌俊达。于三河六郡之地。泾渭[溧-木+(革*月)][滻-文+(立-一)]之区。造普通大定等四寺。供养三学千僧。

魏肃宗孝明皇帝(讳诩)得一居贞。体二邻极。总三乘以驰骋。临四衢而闲步。仍于邺下造大觉寺。窈窕曲房参差复殿。风飙出其户牖。云霞起于檐楹。见珍木之相缭。视芳草其如积须达金地差得相方。迦兰竹园犹难比拟。

魏敬宗孝庄皇帝(讳悠一本讳假)风神秀迈姿貌瑰伟。素履忠贞。夙称民望。造五精舍。刻万石像。

西魏武皇帝(讳修)善穷数术兼闲武艺。纂登真之要旨。钦出世之玄猷。永熙元年于长安造陟屺寺。供养二百名僧。四时讲诵略无弃日。

魏文皇帝(讳宝炬)立德立仁。允文允武。常行信舍。每运慈悲。大统元年造般若寺。拯济孤老供给病僧。口诵法花。身持净戒。起七觉殿。为四禅室。供养无辍。檀忍不穷魏孝靖皇帝(讳善见)

右魏肇膺王瑞远协冥符。庆集寿丘神照若水。九围仁被四海威加。继三皇之茂绪。纂五帝之徽踪。高祖以藏圣御天徙京定鼎。世宗以睿明承业廓宁区夏。绍累圣之基。资则天之业。式观乾象俯协人谋远遵古式深知时事。考龟袭吉迁宅漳滏。再昌宝历克树洪基。圣德重光。暨于九叶而受终。文祖运钟靖帝。

右元魏君临一十七帝。一百七十年。国家大寺四十七所。又于北代恒安治西。旁各上下三十余里。镌石置龛遍罗佛像。计非可尽庄严弘观。今见存焉。虽屡遭法灭斯龛不坏。其王公贵室五等诸侯寺八百三十九所。百姓造寺三万余所。总度僧尼二百万人。译经一十九人四十九部。

高齐高祖文宣皇帝(讳洋)降就日之灵。垂望云之庆。河图负字。验帝录之祯符。海外占风。知中国之有圣。九牧来贡。百神咸袟。贵道尚德。藏用显仁。或出或处。非小节之所量。乍智乍。愚故大人之所鉴。至如弘通象法。庄严金地。机来深浅。并赴泥洹之门。土随净秽。皆等琉璃之色。至如折伏憍慢。殊丹水之战。厌离缠缚。异昭华之礼。所以斟酌能仁。碎波旬之众。宪章觉者。轻轮王之尊。固是大权应物弘誓利生者也。天保之始请稠禅师。受菩萨戒。于是又断肉禁酒。放舍鹰鹞。去官渔网。又断天下屠杀。月六年三劝民斋戒。诸官园及六坊公私荤菜皆悉除之。外有者不许入。大起寺塔。度僧尼满于诸州。又以昭玄大统法上为戒师。常布发于地令师践之。天保二年诏曰。仰惟慈明缉宁四海。欲报之德正觉是凭。诸鸷鸟伤生之类。宜放之山林。其以此地为太皇太后经始宝塔。废鹰师曹为报德寺。所度僧尼八千余人。十年之中佛法大盛。

齐肃宗孝昭皇帝(讳演)袭枢电之征。继星虹之庆。光被四表。协顺三辰。体道居尊。显仁作圣。奉崇至教。情寄玄门。奈国法轮。尼园广说。四谛八揵之旨。五乘十行之诠。香山巨力且日难胜。表里皮书犹云未备。随世间之行业。应群生之弘誓。奉为先皇写一切经。一十二藏。合三万八千四十七卷。青首紫绦。银绳金缕。覆以莲花之帐。擎以师子之台。文与日月俱悬。功将造化同广。凡度僧尼三千许人。

齐世祖武成皇帝(讳湛)广济群生。应游佛刹。芳林园内。更兴花盖之词。洛邑城旁。还纡玺书之颂。层台别观并树伽蓝。璧玉珠玑咸充供具。躬自顶礼。每事经行。大宁元年创营宝塔。脱珍御服并入檀财。转大品经月盈数遍。

右高齐六君二十八年。皇家立寺四十三所。译经六人一十四部。

周孝愍皇帝(讳觉)明[示*谷]研机。疏通弘远。天纵神武。民归狱讼。握金镜以居尊。齐玉衡以建极。时逢剥丧。世距云雷。地络绝维。曦轮掩曜。邅回九服。震骇百灵。既而象纬重章。宸枢再纽。惟睿作圣。知机曰神。周保元年大弘像化。海内名德慕义归仁广开解脱之门。洞启菩提之路。欲使天穷有顶等被慈云。地极无边俱蒙慧日。

周孝明皇帝(讳毓)君临万国。平章百姓。内亲九族。外穆四门。封介丘之琼珍。观涂山之玉帛。乃至本枝维翰列辟诸官。五向十行。俱识归依之道。外观内觉。同登解脱之门。世界有边弘誓无尽。二年奉为先皇敬造卢舍那织成像一躯。并二菩萨。高二丈六尺。等身檀像一十二躯。各二菩萨及金刚师子等。丽极天成妙同神制。

周太祖文皇帝(讳泰)聪明藏智。岐嶷继体。四门允穆。百揆时序。上降休宝。下协祯祥。于长安立追远陟屺大乘魏国安定中兴等六寺。度一千僧。又造天保寺。供养玮法师及弟子七十余人。于安州造寿山梵云二寺。又造大福田寺。供养国师实禅师。又于实师墓所造福田寺。又为大可汗大伊尼。造突厥寺。

周高祖武皇帝(讳邕)膺期御辩。握镜乘干。登上格下之训。天经地义之则。五纬殊方则御以天挈。四维失纽则援之地轴。移风易俗安上治民。道被震门。昭华陈赐舜之玉。功开伊阙。疏河降锡禹之圭。山渎效灵。中外褆福。武成二年为文皇帝。造锦释迦像。高一丈六尺。并菩萨圣僧。金刚师子周回宝塔二百二十躯。莫不云图龙气。俄成组织之工。水濯江波。非假操刀之制。照净土于神光开化佛于圆影。仍于京下造宁国会昌永宁等三寺。飞阁跨中天之台。重门承列仙之观。云甍藻棁绣柱文[木*((奐-大)/比)]。夏户秋窗。莲池柰苑。处处精洁一一妍华。见者忘归。睹之眩目。凡度僧尼一千八百人。所写经论一千七百余部。后遇张宾。始为不善。

周孝宣皇帝(讳赟)重隆佛日。光后超前。造素像四龛一万余躯。写般若经三千许部。六斋不替。八戒靡渝。永夜清晨经行诵念。立四大愿志三菩提。

右周世宇文氏。五帝二十五年。合寺九百三十一所。译经四人一十六部。

隋高祖文皇帝(讳坚)膺千龄之运。当百王之末。玄德通于神明。至功包于造化。揖让之始未动戎衣。乐推之辰咸熙庶绩。于是握璇玑而运乾象。履文昌而齐斗极。经天纬地之业。重光紫微。仁盛圣明之姿。联华日月。至德被于人鬼。神化合于阴阳。威振九围。泽沾四海。绍三皇之懋绪。纂五帝之徽踪。文景成汤莫能及也。故有玄龟赤雀瑞鹿祥龙。总萃于江滩。俱游于兰圃。致驺虞于平乐。降麒麟于富昌。东鲽西鹣纷纶上苑。丹乌翠凤焕烂华林。殿阙产于灵芝。柱础成于美玉。石开奇字。山出嘉声。甘露垂醴。泉涌景星。曜浪井浮。朱草丛生。嘉苗合秀。挛者能步。喑者能言。慈洽九垠。泽润八表。明筹以合变往。幽计以知年来。乃圣乃神。多能多艺。无为之政远嗣离连。有道之风寔方炎昊。闻思息讼比屋可封。弘护居心。汲引兴念。栋梁三宝。荷负四生。开皇三年诏曰。朕钦崇圣教。念存神宇。其周朝所废之寺咸可修复。京兆太守苏威奉敕。于京城之内。选形胜之地。安置伽蓝。于是合京城内无问宽狭。有僧行处皆许立事。并得公名昔者。高祖以后魏大统七年六月癸丑。生于同州般若尼寺神尼之房。于时正气冥符赤光满室。浮辉溢户。紫焰烛天。其内睹者莫不惊异。互相禁约不许外闻。比至三日紫气充庭。其人物在内皆成紫色。四邻望之气如回盖。或似高楼。复有景风甘露。合颖连枝。池发异花。林生奇果。毒虫隐伏。吉鸟翔鸣。仍为神尼护持保养。及登大位爰忆旧居。开皇四年奉为太祖武元皇帝元明皇太后。以般若故基造大兴国寺焉。般若寺往遭建德内外荒凉。寸梠尺椽扫地皆尽。乃开拓规摹备加轮焕。七重周亘百栱相持。龛室高竦。栏宇连袤。金盘捧云表之露。宝铎摇天上之风。又以太祖往任隋州。亦造大兴国寺。京师造大兴善寺。大启灵塔。广置天宫。像设凭虚。梅梁架迥。璧珰曜彩。玉题含晖。画栱承云。丹栌捧日。风和宝铎。雨润珠旛。林开七觉之花。池漾八功之水。召六大德及四海名僧。常有三百许人。四事供养。开皇五年爰请大德经法师。受菩萨戒。因放狱囚。仍下诏曰。朕夙膺多祉嗣恭宝命。方欲归依种觉敦崇胜果。以今月二十三日。请经法师于大兴善殿受菩萨戒。然菩萨之教。以解脱为先。戒行之本以慈悲为始。今囹圄幽闭有恸于怀。自流罪已下悉可原放。计天下轻囚预得放者。二万四千九百余人。其死罪蒙降者。三千七百余人。含齿戴发相趋舞蹈。门门受福人人称庆。意欲革此蒙心明兹慧日。有生之类同知迁善也。其年敕云。佛以正法付嘱国王。朕是人尊受佛付嘱。自今以后讫朕一世。每月常请二七僧。随番上下。经师四人大德三人。于大兴善殿读一切经。虽目览万机。而耳餐法味。每夜行道。皇后及宫人亲听读经。若有疑处问三大德。又于亳州造天居寺。并州造武德寺。前后各一十二院。四周闾舍一千余间。供养三百许僧。始龙潜之日。所经行处四十五州。皆造大兴国寺。于仁寿宫造三善寺。为献皇后造东禅定寺。又诏曰。若能高蹈清虚勤求出世。咸可奖劝诒训垂范。山谷闲远含灵韫异。幽隐所好。仙圣攸居。学道之人趣向者广。石泉栖息岩薮去来。形骸所待有须资给。其五岳及诸州名山之下。各置僧寺一所并田庄。仁寿元年文帝献后及宫人等。咸感舍利普放光明。砧捶试之宛然无损。于四十州各造宝塔。光曜显发神变殊常。具如王劭所纪。自开皇之初终于仁寿之末。所度僧尼二十三万人。海内诸寺三千七百九十二所。凡写经论四十六藏。一十三万二千八十六卷。修治故经三千八百五十三部。造金铜檀香夹纻牙石像等。大小一十万六千五百八十躯。修治故像一百五十万八千九百四十许躯。宫内常造刺绣织成像及画像。五色珠旛五彩画旛等不可称计。二十四年营造功德。弘羊莫能纪。隶首无以知。

隋炀帝(讳广)嗣膺下武丞承大业。至德光被于亿兆。神化覃洽于黎元。占风候雨之乡。梯山请朔。蟠木流沙之地。泛海输賝。外洞九流内穷三藏。究真如之妙理。殚造化之幽源。体物超前缘情冠古。每以鼎湖之驾邈矣宁追。长陵之魂悠然兹永。乃聿兴净业标树福田。大业元年为文皇帝造西禅定寺。并式规大壮备准宏模。起如意之台。列神通之室。仁祠切汉。灵刹干霄。宝树八行和铃四角。巃嵷三层之格。悬自响之钟。布护千叶之莲。捧飞来之座。危吞琅琊之殿。陵夸鲁恭之空。尽世珍奇具诸文物。又于高阳造隆圣寺。碑文秘书郎虞世南撰。尔乃俨香阁以远临。暧花台之相踞。金波夜上徘徊璧珰之侧。玉绳晓映的历珠网之间。澹虚白于房帷。生风云于轩牖。灵龛禅室像设化城。涌塔宝台极图神变。又于道场设无遮大会。度清信士女。百二十人。奉为文皇帝敬造金铜释迦坐像一躯。通光趺七尺二寸。未及庄严。而顶凝绀翠体耀紫金。放大光明照映堂宇。既感通于嘉瑞。敕诸州郡各图写焉。又于并州造弘善寺。傍龙山作弥陀坐像。高一百三十尺。扬州造慧日道场。京师造清禅寺日严寺香台寺。又舍九宫为九寺。于泰陵庄陵二所并各造寺。平陈之后于扬州装补故经。并写新本。合六百一十二藏。二万九千一百七十三部。九十万三千五百八十卷。修治故像一十万一千躯。铸刻新像三千八百五十躯。所度僧尼一万六千二百人。

右隋普六茄杨氏二君三十七年。寺有三千九百八十五所。度僧尼二十三万六千二百人。译经二十六人八十二部。然有隋建国佛教会昌。文帝创启灵仪祯瑞重沓。炀帝嗣膺宝历兴建弥多。自昔在蕃邸立四道场。释老双标内外资给。爰至登极更广搜扬。一艺惠于有生。三征居于别馆。四事供养二千余人。年别诸讳普建大斋。各度僧尼永充常式。大业末岁妖寇勃生。虽郊垒多虞干戈竞接。而隆敬尽一终始无亏。毗赞佛理勒诸铭碣。
