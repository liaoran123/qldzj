
二十部五十二卷 菩萨境界奋迅法门经十卷　元魏三藏菩提留支译(出宝唱录)

右一经。即萨遮尼干子经之异名。周录别载。复云阙本者误也 新道行经七卷(或十卷)　西晋三藏竺法护译(出长房等录)

右一经。捡诸藏本并与小品般若文句全同者其本错也。护公所译新道行经时无其本(承闻东都有护译本寻之未获) 大方等大集经八卷。

右一经。唐内典录及大周录二录俱载。今捡其文即是合部大集经第六帙也。初之二卷名十方菩萨品。即是明度五十挍计经。后之六卷乃是无尽意经。其明度五十挍计经不知何故编入大集。以有差殊今存别部之者。此既重载今故删除 阿耨达龙王经二卷。

右一经。与弘道广显三昧经文句全同。但名别异。今存一本 合道神足经三卷。

右一经。与道神足无极变化经文同名异 哀泣经三卷(或二卷六品)

右一经。与方等般泥洹经文同名异。其方等泥洹初品名为哀泣。乃取此品名目以作经题。比于方等泥洹。后阙三品文不足矣 宝田慧印三昧经一卷。

右一经。与慧印三昧经文句全同名广略异。长房录云。慧印三昧经亦名宝田慧印三昧经。周入藏录二本俱载。一单一重误之甚也 鹿子经一卷。

右一经。与鹿母经文同名异。据其文义合从母立名。长房录云。鹿子经吴代优婆塞支谦译者谬也 小无量寿经一卷。

右一经。与阿弥陀经文同名异。其宋代三藏求那跋陀罗所译小无量寿经。时无其本 胎藏经一卷(出长房录)

右一经与无垢贤女经文同名异 闻城十二因缘经一卷。

右一经。与贝多树下思惟十二因缘经文同名异。此闻城经合有异本。寻之未获 大安般经一卷(或二卷内典录云二卷长房录云一卷)

右一经与大安般守意经文句全同名广略异。群录之中存其二本者误之甚也 申日经一卷。

右一经。与大乘藏中月光童子经文同名异。父名申日。子号月光。约此不同立经名别。长房录云。申日经吴代优婆塞支谦译者谬也 轮转五道罪福报应经一卷。

右一经与罪福报应经文句全同名广略异 栴陀越经一卷。

右一经。与栴陀越国王经文句全同名广略异。周入藏中栴陀越经编在单本。栴陀越国王经在于重译。二处载者误之甚也 真伪沙门经一卷(长房录云一名摩诃比丘经亦名迦葉禁戒经)

右一经。即迦葉禁戒经之异名文句全同。或云宋代鹿野寺沙门慧蕳译者谬也 转法轮经一卷。

右一经。捡无其本。诸经藏内皆以转法轮论替之者误也(近于东都寻得正本编入藏讫) 宾头卢为王说法经一卷。

右一卷与宾头卢突罗阇为优陀延王说法经文句全同名广略异 阿兰若习禅法经二卷。

右一经与坐禅三昧经文同名异 禅秘要经五卷。

右一经。云是宋代三藏昙摩蜜多译。云与姚秦三藏鸠摩罗什所译禅秘要法同本异出。今捡寻上下文极交错非是本经。初之一卷乃是治禅病秘要法文。仍不尽至半而止。第二卷已去即是罗什所译禅秘要法。从第一卷过半生起至第三卷末。文亦不尽欠十余纸。均为四卷通前成五。其昙摩蜜多译者。时阙其本。
