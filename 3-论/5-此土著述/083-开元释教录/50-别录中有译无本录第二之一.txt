
有译无本者。谓三藏教文及圣贤集传。名存本阙之类也。自圣教东移殆乎千祀。质文亟改钟鼎屡迁。重以周武陵夷缁徒丧灭。致使法灯藏耀慧日韬光。三藏要文多从散缺。或东都近译未达西京。或创出本稀。寻求匪获讵闻精奥。空阅名题引领既劳抚膺奚及。今者讨求诸录备载遗亡。冀望名贤共垂询访合大小乘经律论及圣贤集传阙本者总一千一百四十八部一千九百八十卷 大乘经阙本　四百八部　八百一卷 大乘律阙本　二十二部　二十五卷 大乘论阙本　二十部　四十八卷 小乘经阙本　六百五部　八百一十五卷 小乘律阙本　三十七部　四十二卷 小乘论阙本　九部　六十五卷 贤圣集传阙本　四十七部　一百八十四卷。
