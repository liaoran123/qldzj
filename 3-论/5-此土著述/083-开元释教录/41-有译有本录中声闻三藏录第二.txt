
声闻藏者。小乘所诠之教也。能说教主。则示生示灭应物随缘。所诠之教。则九部四含毗昙戒律。善男善女。禀之而脱屣尘劳。缘觉声闻。奉之而升乎彼岸。盖真乘之小驾。乃菩提之化城。诱进初心莫斯为胜。始乎仙苑迄彼金河。所诠半字之文。是谓声闻之藏。洎乎百川同会三车共适。齐登妙觉俱证泥洹。岂有小大之异名。信为我尊之渐诱者也。始自汉明丁卯之岁。终我开元庚午之年。小乘三藏见流行者。总三百三十部。一千七百六十二卷。一百六十五帙。结为声闻法藏。科条别显具如后列 声闻契经藏　二百四十部　六百一十八卷　四十八帙 声闻调伏藏　五十四部　四百四十六卷　四十五帙 声闻对法藏　三十六部　六百九十八卷　七十二帙。
