
八断持说未脱苦果疑。论云。向说舍身。苦身果报故福劣。若尔依此法门持说诸菩萨行苦行。亦是苦果。云何此法不成苦果○断之文二。初明超忍以断疑二○初明忍体。

须菩提。忍辱波罗蜜。如来说非忍辱波罗蜜　忍到彼岸已离苦相。况彼岸非岸谁苦谁忍△二明忍相二。初引一生证极苦忍二。初正明。

何以故。须菩提。如我昔为歌利王割截身体。我于尔时。无我相无人相无众生相无寿者相　歌利。此云极恶。佛昔作仙山中修道。王猎疲寝妃共礼仙。王问得四果皆答不得。王怒割截天怒雨石。王惧而忏悔。仙证本无嗔。王乃免害。论云。不但无苦而乃有乐。以慈悲故○二反显。

何以故。我于往昔节节支解时。若有我相人相众生相寿者相。应生嗔恨　二引多生证相续忍。

须菩提。又念过去于五百世作忍辱仙人。于尔所世。无我相无人相无众生相无寿者相。累苦故忍熟而　累苦故忍熟而乐。但与正定慈悲相应故。偈云。离我及恚相。实无有苦恼共乐有慈悲如是苦行果○二劝离相以安忍。论云。若有菩萨不离我相。见苦行苦欲舍菩提心。故劝离相。无著云。为对治不忍因缘有三种苦。谓流转苦。众生相违苦。乏受用苦○文二○初总标。

是故须菩提。菩萨应离一切相。发阿耨多罗三藐三菩提心　若离相发心。虽逢大苦即能不舍。无著云。离一切相者。为离如是三苦相也○二别显二○初对治不忍流转苦。

不应住色生心。不应住声香味触法生心。应生无所住心。若心有住则为非住。是故佛说。菩萨心不应住色布施　初正明流是集谛。转是苦谛。无著云。若着色等则于流转苦中疲乏。故菩提心不生。后引证。引前说无住施。具含六度。证此文矣○二对治不忍相违苦。

须菩提。菩萨为利益一切众生应如是布施如来说一切诸相。即是非相。又说一切众生。则非众生　无著云。既为众生行施。云何于彼生嗔。由不能无众生想故。众生相违时即生疲乏故。显示人无我法无我。论云。诸相者众生相也。非相者无我也。阴中见我是众生相。一切众生者五阴法也。非众生者。阴空故法无我也。乏受用苦配在后断。九断能证无体非因疑。论云。于证果中无道。云何彼于果为能作因○断之文二○初断疑。

须菩提。如来是真语者。实语者。如语者。不诳语者。不异语者　佛所有说皆如其事。今说证果何疑不然。真语者。说佛身大菩提法也。是真智故。实语者。说小乘四谛。谛是实义。如语者说大乘法有真如小乘无也。不异语者。说三世授记等事更无参差。佛将此四语不诳众生。是故秦译加不诳语○二离执。

须菩提。如来所得法。此法无实无虚　无实者。如言说性非有故。无虚者。不如言说自性故有○十断如遍有得无得疑。论云。若圣人以无为真如法得名。彼真如一切时处恒有。何故有得者有不得○断之文二○初举喻断疑。

须菩提。若菩萨心住于法而行布施。如人入闇则无所见。若菩萨心不住法而行布施。如人有目日光明照见种种色　论云。无智住法。心不清净故不得。有智不住法心清净故得。有目者如得对治法。日光者如所治闇尽能治现前。空喻真如。色喻性上万德○二赞经功德二○初总标。

须菩提。当来之世。若有善男子善女人。能于此经受持读诵。则为如来以佛智慧。悉知是人悉见是人。皆得成就无量无边功德　无著云。读诵者此说受持因故。为欲受故读。为欲持故诵。论云。受持修行。依总持法故。读诵修行依闻慧广故。是则从他闻法内自思惟。得修行智也。故偈云修从他及内○二别显十。初舍命不如二○初舍命福。

须菩提。若有善男子善女人。初日分以恒河沙等身布施。中日分复以恒河沙等身布施。后日分亦以恒河沙等身布施。如是无量百千万亿劫。以身布施　偈云。以事及时大福中胜福德○二信经福。

若复有人。闻此经典信心不逆。其福胜彼。何况书写受持读诵为人解说　信经劣于持说。多命胜于前喻○二余乘不测。

须菩提。以要言之。是经有不可思议不可称量无边功德　偈云。非余者境界无著云。不可思议者唯自觉故。不可称量者。无有等及胜故○三依大心说。

如来为发大乘者。说为发最上乘者说　最上者一佛乘也○四具德能传。

若有人能受持读诵。广为人说。如来悉知是人悉见是人。皆得成就不可量不可称无有边不可思议功德。如是人等。则为荷担如来阿耨多罗三藐三菩提　成就等者。偈云。满足无上界。荷担者。无著云。肩负菩提重担故○五乐小不堪。

何以故。须菩提。若乐小法者。着我见人见众生见寿者见。则于此经不能听受读诵为人解说　六所在如塔。

须菩提。在在处处。若有此经。一切世间天人阿修罗所应供养。当知此处则为是塔。皆应恭敬作礼围绕。以诸华香而散其处　七转罪为佛。

复次须菩提。善男子善女人。受持读诵此经。若为人轻贱。是人先世罪业应堕恶道。以今世人轻贱故。先世罪业则为消灭。当得阿耨多罗三藐三菩提　轻贱者。总包于中或打或骂故。隋译云。轻贱甚轻贱。无著云。此毁辱事有无量门故。复云。甚轻贱当得菩提者罪灭故○八超事多尊。论云。示现速证菩提法故○文二○初供佛多中全具福。

须菩提。我念过去无量阿僧祇劫。于燃灯佛前。得值八百四千万亿那由他诸佛。悉皆供养承事无空过者　那由他者。十亿为洛叉。十洛叉为俱胝。十俱胝为那由他○二持经多中少分福。

若复有人。于后末世。能受持读诵此经所得功德。于我所供养诸佛功德。百分不及一。千万亿分乃至算数譬喻。所不能及　九具闻则疑。

须菩提。若善男子善女人。于后末世有受持读诵此经。所得功德我若具说者。或有人闻心则狂乱。狐疑不信　十总结幽邃。

须菩提。当知是经义不可思议。果报亦不可思议　无著云。此显示彼福体及果体。不可测量故○十一断住修降伏是我疑。佛教我住修降伏。兼不住前十种疑执过患。若无我者谁人受教。谁人住修谁人如此离过云云。亦云除微细执故。偈云。于内心修行存我为菩萨。此即障于心违于不住道○断之文二○初问。

尔时须菩提白佛言。世尊。善男子善女人发阿耨多罗三藐三菩提心。云何应住。云何降伏其心　二答三○初若名菩萨必无我。

佛告须菩提。若善男子善女人。发阿耨多罗三藐三菩提心者。当生如是心。我应灭度一切众生。灭度一切众生已。而无有一众生实灭度者　二若有我相非菩萨。

何以故。若菩萨有我相人相众生相寿者相。则非菩萨　三能所俱即是菩提。

所以者何。须菩提。实无有法发阿耨多罗三藐三菩提心者　十二断佛因是有菩萨疑。论云。若无菩萨。云何释迦如来于燃灯佛所行菩萨行○断之文四○初举疑处。

须菩提于意云何。如来于燃灯佛所。有法得阿耨多罗三藐三菩提不　降怨王请然灯佛入城。城中长幼尽迎。路泥善慧布发佛与授记。故举此问○二断疑念。

不也世尊。如我解佛所说义。佛于燃灯佛所。无有法得阿耨多罗三藐三菩提　善慧彼时都无所得。离诸分别由无法故得记。若有法者。是有相心。不顺菩提佛不与记○三印决定。

佛言如是如是。须菩提实无有法如来得阿耨多罗三藐三菩提　论云。我于彼时所修诸行。无有一法得阿耨多罗三藐三菩提。功德施论引佛说云。若见于佛即见自身。见身清净见佛清净。见一切智智皆悉清净。是中见清净智亦复清净。是名见佛。我如是见然灯如来。得无生忍。一切智智明了现前。即得受记。是受记声不至于耳。亦非余智之所能知。我于此时亦非惛懵无觉。然无所得○四反覆释。

须菩提。若有法如来得阿耨多罗三藐三菩提者。燃灯佛则不与我授记。汝于来世。当得作佛号释迦牟尼。以实无有法得阿耨多罗三藐三菩提。是故然灯佛与我授记作是言。汝于来世。当得作佛号释迦牟尼　无著云。若正觉法可说。如彼然灯所说者。我于彼时便得正觉。然灯则不记言来世当得。以法不可说故。我于彼时不得正觉。是故记言来世当得○十三断无因则无佛法疑。于中三。初断一向无佛疑。论云。若无菩提即无诸佛如来。有如是谤。谓一向无佛。为断此疑故。云如来者即是真如○断之文二○初显真如是佛故非无。

何以故。如来者即诸法如义　无著云。如清净故名为如来。犹如真金　二明佛即菩提故无得。

若有人言。如来得阿耨多罗三藐三菩提。须菩提实无有法佛得阿耨多罗三藐三菩提　先标错解。魏云。若有人言。如来得阿耨菩提者。是人不实语。后释正见。偈云。菩提彼行等。谓等前菩萨行无得也。无著云。或谓然灯如来所。于法不得正觉。世尊后时自得正觉。为离此取故。云若人言等○二断一向无法疑。论云。有人谤言。若无因行。则如来不得阿耨菩提。为断此疑故。云如来所得等○断之文二○初遣执遮疑。

须菩提。如来所得阿耨多罗三藐三菩提。于是中无实无虚　论云。无色等相故。彼即菩提相故。无著云。显真如无二故。谓言说故。谓彼正觉不无世间言说故○二释义断疑。

是故如来说一切法。皆是佛法。须菩提所言一切法者。即非一切法。是故名一切法　论云。一切法者。皆真如体故皆佛法。即非者由色等法即真如故。即非色等法真如。常无色等诸相故。是名者即是真如法自性矣○三显真佛真法体。

须菩提。譬如人身长大。须菩提言世尊。如来说人身长大。则为非大身。是名大身　偈云。依彼法身佛故说大身喻。身离一切障及遍一切境。功德及大体故。即说大身非身即是身。是故说大身。论云。非身者无有诸相故。大身者有真如体故。无著云。摄一切众生大身故。于彼身中安立非自非他故○十四断无人度生严土疑。论云。若无菩萨者。诸佛亦不成菩提。众生亦不入涅槃。亦无清净佛土。何故诸菩萨发心。欲令众生入涅槃。起心修行清净佛土○断之文三。初遮度生念三○初明失念。

须菩提。菩萨亦如是。若作是言。我当灭度无量众生。则不名菩萨　偈云。不达真法界。起度众生意。及清净国土。生心即是倒○二明无人。

何以故。须菩提。实无有法名为菩萨　无法名菩萨。岂有我度众生○三引前说。

是故佛说一切法。无我无人无众生无寿者　二遮严土念二○初明失念。

须菩提。若菩萨作是言。我当庄严佛土。是不名菩萨　二释所以。

何以故。如来说庄严佛土者。即非庄严是名庄严　三释成菩萨。

须菩提。若菩萨通达无我法者。如来说名真是菩萨　论云。若起度众生严土之心。即是颠倒非菩萨者。起何等心名为菩萨。故经言通达等。无著云。谓人无我法无我○十五断诸佛不见诸法疑。论云。前说菩萨不见彼是众生。不见我为菩萨。不见清净佛土。若如是则诸佛不见诸法○断之文二。初约能见五眼明见净。偈云。虽不见诸法。非无了境眼。诸佛五种实。以见彼颠倒○文五○初肉眼。

须菩提。于意云何。如来有肉眼不。如是世尊。如来有肉眼　肉团中有清净色。见障内色名为肉眼。佛具诸根故有肉眼○二天眼。

须菩提于意云何。如来有天眼不。如是世尊。如来有天眼　于肉眼边引净天眼。见障外色。依大般若。佛肉眼能见人中无数世界。不唯障内。若佛天眼能见诸天所有细色。除见天外见人等事名肉眼矣。净名云。唯佛世尊得真天眼。照见恒沙佛土不以二相○三慧眼。

须菩提于意云何。如来有慧眼不。如是世尊。如来有慧眼　以根本智照真理故○四法眼。

须菩提于意云何。如来有法眼不。如是世尊。如来有法眼　后得智说法度人○五佛眼。

须菩提于意云何。如来有佛眼不。如是世尊。如来有佛眼　前四在佛总名佛眼。又见佛性圆极名为佛眼○无著云。为令知见净胜故。显示有五种眼。略说有四种。谓色摄第一谛摄世谛摄一切种一切应知摄○古德偈云。天眼通非碍。肉眼碍非通。法眼唯观俗。慧眼直缘空。佛眼如千日。照异体还同○二约所知诸心明智净五○初约一个恒河以数沙。

须菩提于意云何。如恒河中所有沙。佛说是沙不。如是世尊。如来说是沙　二约一河中沙以数河。

须菩提于意云何。如一恒河中所有沙。有如是沙等恒河　三约沙河中沙以数界。

是诸恒河所有沙数佛世界。如是宁为多不。甚多世尊　四约尔所界中所有生。

佛告须菩提。尔所国土中所有众生　五约一一众生所有心三○初总明染净以标悉知。

若干种心如来悉知　无著云。若干种心者有二种。谓染及净。即共欲心离欲心等○二会妄归真以释悉知。

何以故。如来说诸心皆为非心。是名为心　大云云。由一切妄心依真如体都无其性。佛证真如故悉知之。诸心者标指。非心者妄识本空。是名心者真心不灭。若本论释则与此殊。偈云。种种颠倒识。以离于实念。不住彼实智。是故说颠倒○三推破杂染以释非心。

所以者何。须菩提。过去心不可得。现在心不可得。未来心不可得　无著云。过去已灭故。未来未有故。现在第一义故○十六断福德例心颠倒疑。论云。向说心住颠倒皆不可得。若如是福德亦是颠倒。何名善法○断之文二○初问福答福。

须菩提于意云何。若有人满三千大千世界七宝。以用布施。是人以是因缘得福多不。如是世尊。此人以是因缘得福甚多　以是离相无倒行施因缘。成无漏福离于二障。既非颠倒故得福多○二反释顺释。

须菩提若福德有实如来不说德福德多。以福德无故。如来说得福德多　偈云。佛智慧为本。非颠倒功德。论云。显示福非颠倒。佛智为本故福有者取相也。福无者离相也。问福性空故福多者前说妄心性空。妄亦应多。答福以佛智为本。顺于性空故悟性空。福则甚多。心识颠倒。违于性空故悟性空。则心识都尽。十七断无为何有相好疑。论云。若诸佛以无为得名。云何诸佛成就相好。而名为佛。此约法身佛故以为疑○断之文二○初由无身故现身。

须菩提于意云何。佛可以具足色身见不。不也世尊。如来不应以具足色身见。何以故。如来说具足色身。即非具足色身。是名具足色身　即随形好也。如镜中无物方能现物故。论云。法身毕竟非色身非诸相。然相好二种。亦非不佛。此二不离法身故。是故此二亦得言无。故说非身。亦得言有。故说成就○二由无相故现相。

须菩提。于意云何。如来可以具足诸相见不。不也世尊。如来不应以具足诸相见。何以故。如来说诸相具足即非具足。是名诸相具足　即三十二相也。一一如前色身中说。十八断无身何以说法疑。论云。若如来色身相好不可得见。云何言如来说法○断之文三○初遮错解。

须菩提。汝勿谓如来作是念。我当有所说法。莫作是念　谷中无人能作音声故○二释所以。

何以故。若人言如来有所说法。即为谤佛。不能解我所说故　世尊达诸法空毕竟无执。今言有说。是谤佛执法也○三示正见。

须菩提说法者。无法可说。是名说法　偈云。如佛法亦然所说二差别。不离于法界。说法无自相。大云云若言无说是真说法。若言有说不名说法。是谤佛故○十九断无法如何修证疑。论云。如来不得一法。云何离上上证转。转得阿耨菩提。为断此疑示现非证法。名为阿耨菩提○断之文三○初以无法为正觉。

须菩提白佛言世尊。得阿耨多罗三藐三菩提。为无所得耶。佛言如是。如是。须菩提。我于阿耨多罗三藐三菩提。乃至无有少法可得。是名阿耨多罗三藐三菩提　偈云。彼处无少法知菩提无上。论云。彼菩提处无有一法可证。名为阿耨菩提○二以平等为正觉。

复次须菩提。是法平等。无有高下。是名阿耨多罗三藐三菩提　偈云。法界不增减。论云。是法平等是故名无上。以更无上上故○三以正助修正觉。

以无我无人无众生无寿者。修一切善法。则得阿耨多罗三藐三菩提。须菩提。所言善法者。如来说即非善法。是名善法　无我等。是了因即正道也。修一切善法是缘因。即助道也。即得阿耨菩提是正觉也。所言善法者标指也。即非等者。论云。彼法无有漏法。故名非善法。以有无漏法。故名为善法○二十断所说无记非因疑。论云。若修一切善法得阿耨菩提者。则所说法不能得菩提。以是无记法故○断者。

须菩提。若三千大千世界中。所有诸须弥山王。如是等七宝聚。有人持用布施。若人以此般若波罗蜜经。乃至四句偈等。受持读诵为他人说。于前福德百分不及一。百千万亿分。乃至算数譬喻所不能及　偈云。虽言无记法。而说是彼因。是故一法宝胜无量珍宝论云。以离所说法不能得大菩提故。此法能为菩提因。又言。汝法是无记。而我法是记。是故胜舍无量七宝○二十一断平等云何度生疑。论云。若法平等无高下者。云何如来度众生○断之文四○初遮其错解。

须菩提于意云何。汝等勿谓。如来作是念。我当度众生须菩提。莫作是念　二示其正见。

何以故。实无有众生如来度者　偈云。平等真法界。佛不度众生。以名共彼阴。不离于法界。论云。众生假名与五阴共不离法界○三反释所以。

若有众生如来度者。如来则有我人众生寿者　论云。若如来有如是心。五阴中有众生可度者。此是取相过。无著云。如来如尔炎而知。是故若有众生想则为有我取○四展转拂迹。

须菩提。如来说有我者则非有我。而凡夫之人以为有我。须菩提。凡夫者如来说则非凡夫　二十二断以相比之真佛疑。论云。虽相成就不可得见如来而以见相成就。比智则知如来法身○断之文五○初问以相表佛。

须菩提于意云何。可以三十二相观如来不　二答因苗识根。

须菩提言。如是如是。以三十二相观如来大云云。前悟色身今迷法身。意谓法身既流出相身。即由此相。知佛证得无相法身○三难凡圣不分。

佛言须菩提。若以三十二相。观如来者。转轮圣王则是如来　偈云。非是色身相。可比知如来。诸佛唯法身。转轮王非佛○四悟佛非相见。

须菩提白佛言世尊。如我解佛所说义。不应以三十二相观如来　五即见闻不及。

尔时世尊而说偈言。若以色见我。以音声求我。是人行邪道。不能见如来　魏加后偈云。彼如来妙体。即法身诸佛。法身不可见。彼识不能知。偈云。唯见色闻声。是人不知佛。以真如法身。非是识境故。无著云。以彼法真如相故。非如言说而知。唯自证知故。二十三断佛果非关福相疑。由前相比法身是失。又闻以色见声求是邪。遂作念云。佛果一向无相无为。若尔则修福德之因。但成相果。相果既非佛果。佛果则不以具相而得。故佛果毕竟不关福相。故论云。有人起如是心。若不依福德得大菩提。如是诸菩萨。则失福德。及失果报○断之文四。初遮毁相之念。

须菩提汝若作是念。如来不以具足相故。得阿耨多罗三藐三菩提。须菩提莫作是念。如来不以具足相故。得阿耨多罗三藐三菩提　华严经云。色身非是佛。音声亦复然。亦不离色声。见佛神通力。肇云。不偏在色声故言非。非不身相故复言是。大云云。若言如来不以相具断灭见矣。故佛止云莫作是念○二出毁相之过。

须菩提汝若作是念。发阿耨多罗三藐三菩提心者。说诸法断灭。莫作是念　毁相则堕断灭。断灭是损减之过。断见边见之过。○三明福相不失。

何以故。发阿耨多罗三藐三菩提心者。于法不说断灭相　无著云。于法不说断灭者。谓如所住法而通达。不断一切生死影像法。于涅槃自在行。利益众生事。此中为遮一向寂静故。显示不住涅槃。偈云不失功德因及彼胜果报。论云。虽不依福德。得真菩提而不失福德及彼果报。以能成就智慧庄严功德庄严○四明不失所以二○初明得忍故不失。

须菩提。若菩萨以满恒河沙等世界七宝布施。若复有人知一切法无我。得成于忍。此菩萨胜前菩萨所得功德　论云。有人起如是心。诸菩萨得出世智。失彼福德及以果报。为遮此故。偈云。得胜忍不失以得无垢果。无我者二种无我也○一明不受故不失二○初正明。

须菩提。以诸菩萨不受福德故　论云。彼福德得有漏果报。故可诃也。无著云。此显示不着生死故。若住生死即受福德○二征释。

须菩提。白佛言世尊。云何菩萨不受福德。须菩提。菩萨所作福德。不应贪着。是故说不受福德　二十四断化身出现受福疑。论云。若诸菩萨不受福德。云何诸菩萨福德众生受用○断之文二○初斥错解。

须菩提。若有人言。如来若来若去若坐若卧。是人不解我所说义　偈云。是福德应报。为化诸众生。自然如是业。诸佛现十方○二示正见。

何以故。如来者无所从来。亦无所去。故名如来　偈云。去来化身佛。如来常不动。大云云。众生心水若清净。则见佛来。来无所从。浊则见双林示灭。则云佛去。去无可至。肇云。解极会如体无方所。缘至物现来无所从。感毕为隐亦何所去○二十五断法身化身有异疑。据前不可以化相此知法身。法身无去来坐卧。即似真化异。据遮断灭之念。又显不失福相。即似真化一故成疑也。此约微尘世界。委释非一非异义。以断此疑○文二初约尘界破一异五○初细末方便破粗色。

须菩提。若善男子善女人。以三千大千世界碎为微尘。于意云何。是微尘众宁为多不。甚多世尊　偈云。于是法界处。非一亦非异。论云。彼诸佛如来。于真如法界中。非一处住亦非异处住。为示此义故。说世界碎为微尘。故偈云。世界作微尘。此喻示彼义○无著云。为破名色身故说界尘等。于中细末方便及无所见方便。尘甚多者。是细末方便○大云云。即是析尘至于细末。以此方便破粗色矣。此言微尘依大乘宗。于一抟色假想分析。至极略色为尘。非小乘宗实尘矣○二不念方便破微尘。

何以故。若是微尘众实有者。佛则不说是微尘众。所以者何。佛说微尘众。则非微尘众。是名微尘众　论云。尘碎为末故非一处。尘众聚故故非异处。如是佛住法界中。非一处住非异处住○又若尘众实有者。世间凡夫悉亦自知。何须佛说。秖为不知体不成就。故佛说矣。故无著云。世尊说非者。以此聚体不成就故。若异此者。佛虽不说亦自知是聚○三不念方便破世界。

世尊。如来所说三千大千世界。则非世界。是名世界　本论破世界不实之义可知。无著云。此破名身世界者。众生世界○四俱约尘界破和合。

何以故。若世界实有者。则是一合相。如来说一合相则非一合相。是名一合相　论云。若实有一世界。如来则不说三千界。大云云。若实有一世界。冥然是一一和合矣。是则不合有多差别。今既佛说三千。明非冥然一矣。故约三千破一界也○无著云。为并说若世界若微尘界故。有二种抟取。为一抟取及差别搏取。大云云。此明尘众及众生类俱名世界。一合相者。即是抟取。抟取为一故云和合。故此一合有二抟取。一者一抟取。即是世界和合为一。二差别抟取。即是微尘有众多极微。名为差别。非一合者第一义中二界无实故。五佛印无中妄执有。

须菩提。一合相者则是不可说。但凡夫之人贪着其事　论云。以彼聚集无物可取。虚妄分别故云妄取。若有实者即是正见。无著云。世谛说抟取。第一义不可说。彼小儿凡夫如言说取。大云云。执见五蕴取其和合。是贪着事迷于事法起烦恼矣○二约止观破我法二。初除我执二。初斥错解。

须菩提。若人言佛说我见人见众生见寿者见。须菩提于意云何。是人解我所说义不。世尊。是人不解如来所说义　二遣言执。

何以故。世尊说我见人见众生见寿者见。则非我见。人见。众生见。寿者见。是名我见。人见。众生见。寿者见　论云。我见虚妄分别。佛说即是不见。无著云。此显示如所不分别。云何显示如。外道说我。如来说为我见故。安置人无我。又为说有此我见故。安置法无我。如是观察菩萨入相应三昧时。不复分别。即此观察为入方便○二除法执二○初除分别。

须菩提。发阿耨多罗三藐三菩提心者。于一切法应如是知。如是见如是信解。不生法相　无著云。此显示何人无分别。于何法不分别。何方便不分别○此显示增上心增上智故。于无分别中知见胜解○于中若智依止奢摩他故知。依止毗钵舍那故见。此二依止三摩提故胜解。以三摩提自在故。解内攀缘影像。彼名胜解○云何无分别。此正显无分别。大云云。前之方便是加行智。今不分别是根本智。即亲证真如离能所取。名不分别○二显本寂。

须菩提所言法相者。如来说即非法相。是名法相　无著云。此显示法相中。不共义及相应义。如前已说。二十六断化身说法无福疑。因闻真化非一非异。意云。若就非一化唯虚假。若就非异又唯冥合归一。法身即化身终无自体。若尔即所说法受持演说无福○断之文二○初明说法功德。

须菩提。若有人满无量阿僧祇世界七宝持用布施。若有善男子善女人。发菩萨心者。持于此经乃至四句偈等。受持读诵为人演说。其福胜彼　偈云。化身示现福非无无尽福。论云。虽诸佛自然化身作业。而彼诸佛化身说法。有无量无尽无漏功德○二明说法不染。

云何为人演说。不取于相。如如不动　无著云。为说法不染故。以有如是大利益故决定演说。如是演说即无所染○云何演说等者。显示不可言说故。若异此者则为染说。以颠倒义故。又说时不求信敬等。亦为无染说法○大云云。若能不以生灭心行说实相法。则如彼真如。故曰如如。又心如境如故曰如如。不动者则无染义○二十七断入寂如何说法疑。论云。若诸佛如来常为众生说法。云何言如来入涅槃○断者。

何以故。一切有为法。如梦幻泡影。如露亦如电。应作如是观　释此文为三。初约两论释。魏本中九喻。魏本云。一切有为法。如星翳灯幻。露泡梦电云。应作如是观○于中文二。初约本论断疑。偈云。非有为非离。诸如来涅槃。九种有为法。妙智正观故。论云。诸佛得涅槃化身说法故非有为。非离有为。何故示现世间而不住有为。由妙智正观。有为如九喻虚假故○二兼无著释相。无著云此偈显示四有为相。文四○一自性相。此见相。二用识为体。生死根本故。文三○一星喻见。无著云。无智暗中有彼光故。有智明中无彼光故○二翳喻相。论云。如目有翳。则见毛轮等色。观有为法亦尔。以颠倒见故。无著云。人法我见如翳。以取无义故○三灯喻识。灯约膏油相续不绝。识依贪爱生死无休○二着所住味相。论云幻喻所依住处。以器世间种种差别。无一体实故。无著云。味着颠倒境故。大云云。幻出城郭诳人。识变山河不实故○三随顺过失相。自身及受用是过失。观此无常是名随顺。又解云。随顺身受即是过失。文二○初露喻身。论云。身亦如是少时住故。二泡喻受。论云。所受用事亦复如是。以受想因三法不定故。无著云。显示随顺苦体。以受如泡故。功德施云。观察寿如水泡。或始生未成体。或才生。或暂停住。即归散灭○四随顺出离相。无著云。随顺人法无我故得出离。文三○初梦喻过去。无著云。彼过去行以所念处故如梦。论云。应观过去所有集造同于梦境。但唯念性故。功德施云。观察作者。如梦中随见闻之境。以念分别熏习住故。虽无作者。种种境界分明现前。如是众生无始时来。有诸烦恼善不善业熏习而住。虽无我是能作者。而现无涯生死等事○二电喻现在。论云。以刹那不住故。功德施云。观察心如电生时即灭。三云喻未来。论云。以于子时阿黎耶识。与一切法为种子根本。无著云。彼粗恶种子似虚空。引心出故如云○无著云。如是知三世行则达无我。此显示随顺出离相。大云云。过未无体现又不住。则三世空达无我矣○二约诸经显诸虚假喻之大意。佛说一切法空。疑云。云何现见一切境界。故说如幻。幻法虽无分明可见。又疑云。幻法既无人何爱着。故说如阳焰。渴鹿谓之水爱着奔趣。又疑云。渴鹿毕竟不得水。贪者如何皆得受用。故说如梦。梦中所见亦得受用。又疑云。梦造善恶寤无业报。梦打尊长寤无忧惧。故说如影如响。虽全无体。明镜对色空谷对声。妍媸高低一一皆应。必无杂乱必无参差。又疑云。苦都无实。菩萨何以作利乐事。故说如化。谓变化者。虽知不实而化事○三会通秦译经本。梦幻泡影空理全彰。露电二喻无常。足显悟真空。则不住诸相。观生灭则警策修行。妙符破相之宗。巧示亡情之观○魏译九喻秦本略者。以星灯有体云种含生。恐难契空心。潜滋相想。取意之译妙在兹焉○第三流通分。

佛说是经已。长老须菩提。及诸比丘比丘尼优婆塞优婆夷。一切世间天人阿修罗。闻佛所说皆大欢喜。信受奉行　尼者此云女也。优婆塞此云近事男。优婆夷此云近事女。亲近比丘比丘尼而承事故。阿修罗此云非天。皆大等者。文殊所问经云。有三种义欢喜奉行。一说者清净。不为取着利养所染。二所说清净。以如实知法体。三得果清净○无著云。若闻如是义。于大乘无觉。我念过于石究竟无因故。天亲云。诸佛希有总持法。不可称量深句义。从尊者闻及广说。回此功德施群生。大云云。大圣说经妙理斯毕。二空圆极四众奉行。肇云。同听齐悟法喜荡心。服玩遵式永崇不朽。资圣云。般若深经三世佛母。闻经四句以超恶趣之因。一念净持必获菩提之记。故人天异类莫不虔受奉行矣。
