
吾佛大圣人。最后双林会上。为末世比丘普及大地众生明心见性。而说是经也。备明戒检。广开常宗。摩诃止观。依之为扶律显常。喻之以赎命重宝。故经云。此经若在佛法则在。此经若灭佛法则灭。佛法命脉存亡系焉。始于沮渠蒙逊。请昙无谶及猛法师。两度翻译。共十三品成四十轴。行之北方。至宋文帝敕严观二师。同谢康乐更共治定。开为二十五品。缩为三十六轴。行之江南。其间说听领悟甚众著述申明亦多。如僧传所载也。去圣逾遥神根转钝。吾祖章安尊者。约龙树宗旨。用天台义门。制疏科经。深符佛意。荆溪删补。法道重明。自四明慈云讲唱孤山作记之后。寥寥绝闻。其故何哉。盖由经文浩博。疏义渊微。加之科未入经卒难寻讨。师正刻志斯典有年于兹。宋之壬申寓古源法师永清轮下为座首。遂仿法华光明体例。以疏科句分标经上。凡疏不牒者。起尽难定而与诸友往复征折。方丈主决。必归于是。每夜集于猊峰轩下。经科疏记轮环读之。预斯集者。大慈怀总。报慈大成。大云居简。寿星文胜。龙华清正。园华怀坦。天竺法杭。始于是秋之八月。终于明年之季春。无极东堂可度。重加仇订。白云古山僧录道安。锓梓流通。愿与后人。受持读诵。如说而行。上不孤于佛祖。下不负于己灵。寿祝一人。功沾九有云。时至元岁在壬午圣制日序。
