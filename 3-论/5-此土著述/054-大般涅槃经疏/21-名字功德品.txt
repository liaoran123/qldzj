
夫世间名字有同有异。同者俱是体上之称。异者名召于体。字叹其德佛法亦尔。随顺世间强分同异。以大般涅槃为名。其余称叹不可思议。诸佛境界正法门等悉皆是字。而此名字通有功德。今先分别名之功德。文中举七善七譬。释此经名。谓语善义善文善。纯备具足是独一善。清净是行善。梵行是慈善。金刚宝藏是备具善。冶城取上中下足为十善。开善合为八善。今依七譬释七善文。又余经及下文皆言七善不劳足之。初譬明大是广义。所谓八河入海。又是深义。所谓一方深奥秘密。又大是极义。所谓希望永断。又是第一义。所谓象迹为最。又大是胜义。所谓秋耕为胜。又大是寂义。所谓善治乱心。又大是具足义。所谓八味具足。皆一一叙之。名大般涅槃。此即名功德。次称叹字功德。功德有三。一是诸佛之师。文云无量无边诸佛世尊之所修习。二是菩萨之门。文云菩萨修是大般涅槃。得正法门能为良医。三杜众生四恶之趣。文云众生闻此经名堕四趣者无有是处。然涅槃功德无量无边不可思议。略举三条释字功德。六卷名受持品此从能持人得名。此文从所持法作名。互举一边。此品答上云何于此经究竟到彼岸之问。文中明诸佛修习已到彼岸。菩萨得闻则是中流众生闻名发足此岸。然涅槃之河非彼此中而彼此中。一问三答答过所问。就文为四。一劝持。二问。三答。四领解。初为二。一劝持。二受持。受持功德不堕四趣者。旧云闻经修行登于性地是则不堕。二云为作远缘起恶则堕但藉此缘后能反本。又云闻经理解与闻慧相应理数不堕。兴皇云闻经名者下文自云。名无名故闻不闻故。如此闻名无生正解。尚无人天宁堕四趣。当知所得功德超度有流。是佛境界二乘不知。今皆不然。闻经得解自是生解功德。何关叹于闻经功德。此不相应但持五戒五戒小善尚不堕恶况复修行。夫大涅槃是深广极胜第一寂静具足之名。信此为受不忘为持。如此闻名自不堕恶不俟深解。二白佛去是问为二。一问名功德。二问持功德。向闻劝持及以闻名既犹未了。是故更问三佛答其二。问即为两章。答名为三。初判名。次明七善。三明七譬。初文可见。次七善者。旧释序正流通为初中后善。招提云万德是初善。万善是中善。万果为后善。果与善殊此不可用。经约行施是初善。持戒为中善。得报为后善(云云)。三七譬者。他解六譬释大。后一譬释般涅槃。今观文初譬释大。后六譬释般涅槃。然通释名不分别也。问此中以常释大应以大释常便为不异。答一往名异其意则同。以非常非无常故常。非小非大故大。故互相释。降伏诸结者。即烦恼魔魔性者天魔。放舍身命者即阴死两魔。余五譬可见。最后譬中云八味者以譬四德。开常出恒。不为缘生故常。不为缘灭故恒。开乐出安。外无能坏为安。内无所受为乐。无垢与清凉同皆是净。不老不死同皆是我。问云何是酥之八味。有人用八功德水为答此不尔。水乳体别本不相关(云云)。耎轻属触。不臭是香。饮时无苦调适是功能。云何并之而作味释。有人以六味为答此亦不然。苦辛碱酢酥中永无。对义不便数又不足。今谓乳酪时淡其味不足。醍醐时浓味已纯一。酥居季孟之间兼备众味可得为譬。酥有生熟去酪近即酪浆二味。乳是其本即五味也。就甜淡腻即为八味。二善男子下答奉持问。上答名则广。今答持何略。既广达名字。受持功德亦复不少故不多说。白佛下领解也。初领名后领持。
