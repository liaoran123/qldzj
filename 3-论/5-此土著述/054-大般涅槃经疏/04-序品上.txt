
上代直唱消文释意。分章段起小山瑶关内凭等。因兹成则。此经文句盈缩非一。有二三四五七八。梁武但制中前中后。开善唯序正。光宅足流通。灵味问有缘起。答有余势。河西五门。婆薮七分。兴皇八门。虽兰菊各美而经遮论开。牧女添水遮也。派深析重开也。今分为五。又为七。一列章。二示处。三释名。四生起。五通别。六引证。七异解。初列章者。一召请涅槃众。二开演涅槃施。三示现涅槃行。四问答涅槃义。五折摄涅槃用(云云)。二示文处者。初从如是讫流血洒地。是请。从纯陀讫大众问。是施。从现病讫德王。是行。从师子吼讫品。是义。从迦葉讫经。是用。三释名者。道不孤运待时处伴。今涅槃时到而面门启照。随类发声骇悟感动会此拘尸。缘牵曰召。招致曰请。众有权实。实者可召。权者宜请。五十二众十方奔集。咸为显发大般涅槃。故名召请涅槃众也。佛于无量阿僧祇劫。修习难得大涅槃藏。本无秘吝但不尽能受。所以初用毒涂后以水洗。前同末异。伺机时待。因纯陀献供。施常色力。因比丘请住。斥伪谈真。殷勤劝问迦葉承旨。随问施与使无遗滞。法雨充溢满拘尸城。故名开演涅槃施也。然秘藏渊凝非行不到。善巧方便示现令前。所之右胁而卧默无所说示现病行。迦葉推请乃加趺融怿说三指一。菩萨奉行五行十德。是故名为示涅槃行。然涅槃以义浩然无尽。欲举一蔽诸。若指咸淡海。故专问佛性联翩六重。佛一一酬名涅槃义。然佛性之体非善非恶。善恶双用弥满无涯。且囊括梗概以略该广。用善则罗云被摄。用恶则善星堪收。二子既然余皆可例。又体非邪正邪正双用。用正则始摄陈如五人。用邪则终收邪徒十外。初后既尔中亦例然。名涅槃用四生起者。由众有施。由施行立。由行见义。证义有用亦是用由于义。义由于行。行由于施。施由众集。逆顺相由故成次第。无始而始故有召请。不终而终故有大用。恶尽邪亡善穷正息。折摄既休毕竟寂灭入于涅槃。五通别者。初中后说莫不对众。若无众者唐说授谁故通是众。别说众集最在于初。宣名召请。通论一言一事皆施众生。别对问缘因求而与。其文既广其事亦明。是故名为开演涅槃施。通论训物莫非规矩。悉通是行。别论五行十德。文多事显故名涅槃行也。此经始终悉明佛性。佛性则通无处不辨。别以一番问答。纯论佛性。文明事显名涅槃义。通论一部导利群萌。如大地药草为众生用。我法亦尔。是故名通。别论摄恶摄邪。文多意显故别明用。六引证者。先引多文。次引一处。初多文者。如声光普告。令疾至佛所。为最后问岂非召耶。又师子吼云。召请十方诸大菩萨。集娑罗林大师子吼。纯陀品云。我今施汝常命色力。德王品云。汝今欲尽大涅槃海。值我多有能相慧施。圣行品云。菩萨应当于大涅槃专心修习五种之行。又云。修大涅槃得十功德。师子吼中。则以六句问于佛性。以何义故。名为佛性。如来具答。佛性只是大涅槃义。迦葉品云。慈心游世间。世间不出善恶邪正。翻十仙之邪摄一子之恶。即涅槃用。次引一处文者。师子吼云。佛性者。亦名首楞严三昧。亦名般若波罗蜜。亦名金刚三昧。亦名师子吼三昧。亦名佛性。然佛性非一。云何有五。以五名之令解非五。召请之众悉是如来同行知识。若从德本乃皆住楞严。若从示现即五十二众。故以首楞严名证召请众。私谓。五十二众者。比丘等三众。菩萨众为一。从二恒至千亿恒。增数众有二十一。同数众有八。无数众一。中间众有四。六天为六。梵众一。修罗一。魔天一。大自在天一。四方四。合五十二。无上调御一切种智。周照机理纤芥无差。开常显性发掘觉藏以施时会。若从佛智应名般若。若从设教名涅槃施。当知般若之名。何以证涅槃施。是五一行真正调直不可倾动。复能碎散烦恼结惑。若从修习名之为行。若从譬喻喻于金刚。当知金刚三昧可以证涅槃之行。义者名之所以。故涅槃名下有佛性所以。佛性即是涅槃之义。此义自在决定无畏。若从能譬喻师子吼。若从所譬即佛性义。当知师子吼名可证涅槃之义。体用相即。一切诸法中悉有安乐性无非佛性。即体而用。游化世间。摄恶摄邪皆归正善。当知佛性之名可证涅槃之用。今依经分章文义有据非徒穿凿。七出异解者。梁武中前中后约时分经。若以平旦中后可然。黄昏夜半复齐何文。居士请僧经云。说此历一周。为是何年中前中后。今随法分章则无此难。开善为序正。序即召请。正即四章。光宅足流通。只是用章少分。灵味取问有缘起。答有余势。既处处有问答。应处处有余势。若河西。以初两卷为引接今昔有缘门。此得实失权。今言召请具包权实。以第三卷至大众问为略广门。此但约文言多少。今开为演涅槃施。则兼于广略。以五行为涅槃行门。十功德为菩萨功德门。行与功德俱是因中。今合为行章则不烦文。以师子吼尽经。为不可思议中道佛性门混和难解。今分义用文则易明。地师以第一卷为神通反示分此得权失实。今言召请即无所偏。彼以第二卷为种性破疑除执分。第三卷至大众问为正法实义分。今为一涅槃施。则兼其二分。彼以五行十功德为方便修成分。彼以师子吼为不放逸入证分。前之修成已是入证。证又入证可非烦重。今为义章。彼以迦葉为慈悲住持分。陈如为显相分。持恶向善显邪还正合为用章。兴皇初为引接今昔有缘门。此用朗意。二破疑除执门。此用地人意。三略广门。四行门。五位门。六行中道门。皆用朗意。方便用门。邪正不二门。与河西开合之殊名味不异。第二别释者。召请章是经家所置。旧呼为通序别序。三世道同故言通序。教门机别故言别序。又今佛一期小大别圆悉安如是故名为通。经经由藉悉皆有异故名为别。又诸经初皆安如是。同是劝信之词。于通序中。或五或六由主处离合。如是者。所传之理。我闻者。能传之人。一时者。能传传所传。会机会理之时。佛者禀承之主。住者所闻之地。众者亲承之伴。展转相证劝信非虚。欲使将来顺而不惑。又小大诸经初皆劝信。信大信小大小应异。若不异者则无小大共别圆殊。如其有异如何分别。今略说之。若言能传所传。二事相似为如。能传所传无非曰是。此信三藏意也。若言解与真合为如。身灰智寂为是。此信通教意也。若言称机为如。事逆理顺为是。此信别教意也。若言魔界即佛界为如。一色一香无非中道为是。此信圆教意也。如是既尔。我闻等类之可解。故龙树云。其信者。言是事如是。不信者。言是事不如是。若信初三。是信方便诸权如是。若信后一是信圆融一实如是。此通别序诸师皆用。世所常闻不俟多说。具如法华疏中。今此唯存约教一义。他皆准彼。今明通序五句。亦可序于五章。如是序请。我闻序施。一时序行。住处序义。同闻序用。如是序涅槃众者。夫不异曰如。无非曰是。若不得如是。异则定异非则定非。达斯意者。异则不异非则不非。始从列众蛣[蜣-儿+(鬼-((白-日)/田))]已还。诡类殊形果报纷杂幢摩梵世。盖覆大千巨细相倾精粗映夺。若以牛羊眼看则无非舛互岂得如是。得如是者。知法身大士。作首楞严。种种示现。悟异不异。是故称如。知非不非所以言是。当知如是为召请众作序明矣。我闻序涅槃施者。我昔不闻而今得闻。见八斛粳粮周遍大众。闻二施果报等无差别。新伊四德秘密佛性种种法味不闻而闻。故知我闻序涅槃施。一时序涅槃行者。一时之行非次第行。一时之证非前后证。文云。复有一行是如来行非次第行。于一念中即能具足。现五趣身即一时证。当知一时序涅槃行。住处序涅槃义者。处是归身止息之所表佛性是宗极究竟之地。驱邪引恶向彼拘尸。非枯非荣中间寂灭。若他若自到极而止。当知住处序涅槃义。同闻序涅槃用者。山林河海之神。牛羊螽螫之类为同闻众。即知等教三子并作三田。善恶俱收邪正悉度。故同闻众是序涅槃用。已将五序别属当竟。更说一序各序五章。夫众不出八佛。八佛与现佛不异名如。无非佛者故名为是。二施无差故言如。同入秘藏故言是。如来之行故言如。一行遍摄故言是。同一佛性故言如。义体不二故言是。邪恶不二故言如。更无过者故言是。当知如是通序五章。我闻亦然昔闻四众非八佛。今闻八佛即四众。我昔闻初后优劣五果迁移。我今闻二施无差等皆常乐。我昔闻江河回曲不径到海。今闻拘耶尼洲犹如直绳。我昔闻肉眼尚不见空况能见性。今闻学大乘者虽有肉眼名为佛眼。佛眼见性了了分明。我昔闻善恶泾渭邪正异辙。今闻低弥神龟同皆在水。是为我闻通序五章。一时者。一时奉声光召请。一时集娑罗林。一时显如来密藏。一时闻涅槃常施。一时闻顶戴奉行。一时安秘密藏中入涅槃义。一时已闻常住二字。启悟父母七世宗亲。及诸众生冤亲善恶。是为一时通序五章。住处者。声光召请同向佛住处也。佛以佛所住处施与时众。从佛住处起涅槃行。见佛住处乃是见义。以佛住处引摄邪恶。是为住处通序五章。同皆见闻常住声光。为如非余方便之闻。故是同闻最后问答。常命色力安无碍辩。同闻拘耶直绳之行。同闻西海秘藏之义。同闻邪恶有佛性用。是为同闻众通序五章。复次五序。序于三点。如是总序三点。不纵不横不并不别乃称如是。我闻序般若。一时序解脱。住处序法身。同闻序三点不虚。复次五序。序四德者。如是总序四德。我闻序乐。一时序净。住处序常。同闻序我(云云)。例以五序。序经要义。皆悉准此。不复广说余例思之。我闻者。我我我。无我无我我。非我非无我。闻闻闻。不闻不闻闻。不闻不闻。三种我闻。是昔所闻方便之义。非我非无我不闻不闻。圆论我闻者。今经正意。一时者。一是数方。世间义耳。空为一者即二乘义。真俗合一菩萨义也。一一切。一切一。非一非一切。而一而一切。后一者。今经正意。一时佛者。三身四义。后义在今准前可知。住处者。具存应言拘尸那竭。此无翻。或翻为角城。有三角。华严云。角城南者。即其城也。或云蓑草城。或言茅城。此城草覆因以名之。或云仙人城。昔仙人寿长崇其人。以人名。名于住处。亦以名。名国故言拘尸国。力士生地者。人中力士力敌千人。凡三十万共为群党。无所臣属以法自持。亦不暴乱即士人也。故言生地。阿夷罗跋提。此翻金沙。在城南阔二十丈。或言阔四十丈。娑罗双树者。此翻坚固。一方二株四方八株。悉高五丈。四枯四荣。下根相连上枝相合。相合似连理。荣枯似交让。其叶丰蔚。华如车轮。果大如瓶。其甘如蜜。色香味具。因兹八树通名一林。以为坚固。只此一城有种种见。若见土石者人所住处世间之义。若见是无常苦空兴废者二乘住处。若见是发菩提心处。是值先世佛处愿处修定等处者。是菩萨住处。若见是四德圆满究竟具足慈悯示人。茅城表常。力士表我。吉河表净。树间表乐。又一一事。表四德者。城不可坏表常。丰有表乐。御敌表我。无难表净。力士无属表常。心安表乐。力壮表我。色悦表净。河者恒流表常。金沙表净。清凉表乐。吉福表我。树者下文云。东双表常。南双表乐。西双表我。北双表净。又双茂表常。阴凉表我。华以表净。果以表乐。若能总别识四德者。即诸佛住处。若谓同闻是生死人凡夫所见。谓是圣人二乘所见。谓登地去菩萨所见。谓是九佛中之八佛即诸佛所见。若得此意。下去句句作此消之。就同闻众又二。初众集次威仪。初文者。私谓准一家意。须以五十二众。以为同闻。是故同闻冠五十二。今比丘当初故云同闻。同闻为五。谓与叹类众数。今文少众义合有之。与者共也。释论以七一释共。谓一处一时一戒一心一见一道一解脱。诸比丘与佛同此七一。故言佛与。若三藏明义。丈六佛与诸比丘。同是拘尸处。同在涅槃时。同律仪戒。同禅定心。同无漏见。同涅槃道。同有余脱。七皆同佛。是故言共。若通教明义。五同二别。何者体法智慧即色见空非色灭空。此见不同摩诃衍道不同隘路道不同也。当知二别。若别教明义。尊特身佛时处等七。前两比丘之所不见。如为盲人设烛。何益无目者乎。戒心见道解脱于前两比丘。如为聋人奏乐。何益无耳者乎。此佛不与前两比丘共。此中比丘尚不与前佛共况比丘耶。若圆明义。佛之七一。皆佛境界。唯与圆菩萨共住首楞严。示比丘像者。共尚不与前三佛共。况比丘耶。今言共者。皆是大权及开显竟故也。大者叹德也。释论云。摩诃者。翻大多胜。天王大人之所恭敬故言大。通四韦陀三藏故言多。胜九十五种故言胜。此依三藏释也。贤圣之所恭敬故言大。通达析体法门故言多。胜析法心慧两种解脱故言胜。此依通教释也。学无学人之所恭敬故言大。通达大小法门故言多。出过声闻辟支佛上故言胜。此依别教释也。七种方便之所恭敬故言大。通达权实法门故言多。于毕定众而作上首故言胜。此依圆教释也。大权开显如前。比丘者气类也。以三义故。名为比丘。不仰不下。不方不维。次第行乞清净活命。故名乞士。戒禁七支禅锁心猿怖无常狼。伏烦恼脂是名破恶。修此三法天魔烦毒虑其出境。复恐度人是故愁怖。此三藏义。体达诸法非仰非下非方非维。以资慧命知恶非恶。亦无知者是名破恶。不得怖喜无怖喜者是名怖魔。此释通比丘义。从浅至深历次第三谛。求中道法喜是名乞食。次第破五住是名破恶。以烦恼怖故业怖。业怖故阴怖。阴怖故天魔怖。是为怖魔。此释别比丘义。一切诸法中。悉有安乐性。名真乳糜。以此自资。安乐性中纯是佛法。无恶可破名为破恶。魔如佛如名为怖魔。此释圆比丘义。准诸经皆有众字。四人已上和合名众。释论有破戒哑羊有羞真实四僧。后之二僧。应百一羯磨。前二不堪。暖等是有羞。四果是真实。即三藏众。干慧性地是有羞。八人已上是真实。即通教众。三十心是有羞。十地是真实。此别教众。十信是有羞。四十一地是真实圆教众。余二比丘。教教有之恶无差别故不别说。有羞真实。复有四义。一发起。二影响。三当机。四结缘。合而明之故言众(云云)。八十亿百千者数也。或但人或数人法空。或数法门。或数实相(云云)。次前后围绕者。威仪也。或以三业恭敬机动。或以四门入空机动。或以四门入假机动。或以四门入中机动。从二月十五日下。第二别序。正是召请文为三。初明能召。次明所召。三结召。能召又为三。一声召。二光召三动召。声召有六。一声时表法。二声时临机。三声之本末。四声之横竖。五声有感应。六声中叹告。初二月下。声时表法者。二月是仲春之时。仲中也。即表中道。十五日是月满之时。满表圆常。故以仲时满月之日。表于中道圆明之法。次临涅槃时下。声时临机道机时熟。不待不过临赴之时。下文云。香山诸仙拘尸力士纯陀须跋善根成熟。故唱涅槃。令其得入秘密之藏。法华云。应以灭度而得度者。示现灭度而度脱之。即此义也。三以佛下。声本末者。神力为本大声为末。从本垂迹皆悉令悟非本非末。又空慧为本种智为本宝相为本(云云)。四其声下。声之横竖。遍满是横。有顶是竖。他解。有顶但是梵世即尼吒天。无色无身不应闻声。故非有顶。有人。引仁王云。无色定力。能变化作香华云等以供养佛。何以不能变化作身此亦堪难。今作三番横竖。一横被六道。竖彻三界。二横被四生。竖彻三乘。三横被十界。竖彻等觉。故知不唯尼吒为有顶也。若以三有之顶即非想是。又三有顶即无学是。复有一顶。即妙觉是。两顶被召一顶被请。此意既宽岂比梵世。五随其下。声之感应。随类则感不一。普告则应无二。以无二之声应不一之感。盖不可思议。六今日下。声之叹告。又为二先叹后告。叹令崇仰。告令悲恋。初叹又二。初双叹两德。次双结两德。初先叹内德。次叹外德。初文者。内德无量。但叹三号者欲明三事。初叹如来。允同诸佛生其尊仰。是为世父。应供者。是上福田能生善业。是为世主。正遍知者。能破疑滞生其智解。是为世师。故下文云。我等从今无主无亲无所宗仰(云云)。次外德者。外德无量。但举四等者欲明本父君师。本时誓愿皆具四等。今当利益拔苦与乐斯为要也。怜是大慈。悯是大悲。覆护是大喜。等视是大舍。次为作下结叹为二。初为作归依结三号。次为世间舍结四等。次从大觉下告也。告之言报。初报令断疑。次报令兴问。大觉遍知能断前疑。四等慈悲必听后问。后问则教道演畅。获涅槃施。断疑则弃伪获真。新伊方显。大声普告为设教之序。此义明矣。前具叹三号。今但报大觉。大觉正是遍知。明师即主即父故不烦文。复次如来是初号。大觉是后号。叹初告后互举一边其意则遍。若依前分别应节节明四义得意自显故不复云。次尔时下。光召文为四。一光时。次所出处。三光所照。四光利益初文者。夫昏明交际旭旦之时。表智明生惑闇消灭涅槃力也。为此缘宜故晨朝放。次明光处者。面门口也。口非六色而六色在口。表佛性非六不离六法。又青黄赤白是定色表随自意。玻璃玛瑙是不定色。随物而变表随他意。又大涅槃海大身众生所居之处。种种龟鱼种种珍宝其明杂色。正应表此。又济六道净六根。故放六色。三光遍照此下明所照。三千乃至十方。即是横照。若例声中应有竖照。而不照者高广互现。四其中下光益。他人至此判为新众。既有其中之言何须云新。又云三业等可知。今文为二。初蠲三障。六趣众生是报障。罪垢是业障。烦恼障如文。次是诸下。三业恋慕生善在文易见。障除善生速得见佛。指于光召序涅槃行意在此也。三尔时大地下。地动召中。有陆动水动。水地相依是故俱动。表无明爱见二互相依将翻。有缘痴爱故地动以表之。复言震者。起涌动是其形。震吼觉是其声。广则六动十八动也(云云)。然声光动等。或前或后或复一时感见不同岂可定执。从时诸众生下。次明所召。文为二。初总明所召。谓时诸众生是也。二时有下别明所召。谓随类别出。总召为四。初抑苦。二兴请。三释请。四释苦。初文者。闻师父灭何得不苦苦没忧海自他无益故言裁抑。次当共下兴请。若抑苦而住亦复无益。故须兴请故言当往佛所。一劫减劫者若请大劫则妨后佛只是请于小劫。从人寿八万四千渐短至十岁。是一小劫。三互相执手下。是释请文为三。初发起请。次正释请。三结请。言执手者。只是更互悲悼起发之端。次复作是言正释请意。夫如来者乘如故来世则有佛。如来若去世则无佛故言世间虚空欲请如来父也。佛是应供供福不穷。若无应供善业则竭故言众生福尽。欲请应供主也。遍知之智遮恶示善。遍知若去无人示道故言不善增长。欲请正遍知师也。请意既尔宜急诣佛不可停留。三结请者。速往速往。四又作是言下。释苦。夫慈悲覆世。苦者拔之。贫者乐之。今慈悲双去俱婴贫苦。双唱虚空无救无护无所宗仰。此释无主苦。贫穷孤露一旦远离无上世尊释无亲苦。设有疑惑当复问谁释无师苦。如是展转释成愁苦之意。次从时有无量去。是别召。请文为二。初召此土。次召他土。此土为三。先召阎浮众。次召中间众。三召上界众。阎浮有三。谓声闻菩萨杂众。释论明菩萨行中道故居季孟间。具足应如法华疏文。有事有表(云云)。他人先分二意。一增数列。二减数列。于初分道俗众等今意如前。初声闻又二。一僧二尼。僧又二。初佛边众。次外来众。问佛边何用召。答虽不召来骇令后问。又从多故亦得言召。佛边众为三。一所召。二奉召。三顺召。初云时有无量者。上已定数。言无量者。上列端首。此通徒属故言无量。大弟子者。如弟如子。尊让两楹而目一事(云云)。尊者者。诸梵行人。互相敬重。称为尊者。如阿含中。诸比丘从今称长者为大德少者称长老。美其德业故言长老(云云)。迦旃延。此翻扇绳。薄拘罗。此云善容。优波罗陀。此翻大喜。或云重喜。其形端正。父母字之为大喜。在家为轮王舍身为魔王。魔王知将来事。现十八变化。汝能出家当得如是。父母听之得三明六通故字为重喜。次遇佛光者。是奉召。应言遇声光地动。略举一兼二。三其身战掉去。是顺召。上文遇光蠲三障生三善。今略障存善如文。问罗汉忧悲都尽何顿至此。答此是残习非正使也。又示楷模令物攀慕。又别惑未除非通惑也。忧悲者。是佛法界摄一切法。下文有忧无忧悉是如来境界。约四教分别不复委言。次尔时复有八十百千去。召外来众为二。所召奉召。所召有四。数类叹结。初数可解。次比丘者类也。释如前。皆阿罗汉去。先叹自行德。罗汉是无学之位。心自在是俱解脱人即叹不生德。所作已办是叹无学智应供德。离恼调根根亦是贼。遗教云。此五根贼。此叹杀贼德。次如大龙王去。叹化他德。既云有大威德无容自威。知是利物为他所仰。夫象是陆中力大譬慧。龙是水中力大譬定。或只呼象为龙象。如帝释婆罗宝象步虚而行眴息之间超忽万里。化其身为三十二牙。牙有七池。池七莲华。华七玉女。女奏乐音。适悦三十三天。若取龙象为喻者。弥顺化他。旃檀譬以戒益物。师子譬以慧益物。能以二法匠成于他。还为净众之所围绕。四如是无量功德下结也。既言无量知结自他。佛真子者。迹为小乘。真子本是大乘真子。以大乘真子结上自他功德(云云)。次奉召中三。初光。次声。后动。初光召。二各于晨朝去。是奉光召。朝是明初。用杨枝者即表行。初可表机动显胜行。初遇佛光明。次更相谓言下。顺光召。望前亦无蠲三障之文而有三业善文。更相谓言是口业善。举身毛竖是身业善。生大苦恼是意业善。波罗奢是树名。叶青华有三色。日未照则黑日照则赤。赤脉皆现。日没则黄表未奉召。三善不生如黑。奉召悲哀如赤。无佛如黄(云云)。为欲利益去。简顺召之意。利益众生简非自行。成就大乘简非小道。第一空行简非浅近。此与佛之真子文会。次从显发如来去。是奉声召亦二。初大声普告令最后问今奉此召。显发如来方便密教。开常问极最后教兴。次为不断绝下。顺声召。若顺佛声教则不断说法。三为诸众生去。奉地动召亦二。初上山海震动翻邪见性。今奉此召。次调伏因缘疾至佛所即顺动召。能召所召互相领悟。智能知智此之谓矣(云云)。二列尼众为两。初列众。次发迹。列众为二谓所奉。所召有四。名数位叹。等列中列上首三人。拘陀罗未见翻。尼姨女。通是二方女人之称。别论者在俗为女。受五戒等者为姨。出家者为尼。但律中亦呼阿姨阿姊以法为亲作此称之。位可知。叹中先叹自行如上。次如大龙去。叹化他德亦如上。次亦于晨朝时去。是奉顺三召如上说次比丘尼众中去。发迹为二。初明初比丘尼迹也。皆是菩萨本也。先指通位次别指高位。菩萨语通未知高下。所以更释本高迹广。初云人中龙者。若只于世人中如龙此不多奇。乃是贤圣人中之龙。次位阶十地者。释其本高。现受女身者。明其迹广。迹何故广。四无量心故。本何故高。得自在定故。尚能作佛。何以不能为九界像(云云)。他分此文为两双。初本迹一双。后因果一双。因果难见(云云)。次列菩萨众亦为二(云云)。所召六。谓数类位名叹结。初一恒河沙者数也。诸经多以恒河为量者。有四义故。一人多识之。二入者得福。三于八河中大。四是佛生处大圣同乡故多用之。此乃四悉檀意。次菩萨摩诃萨者类也。此翻道心大道心。释论解菩萨十义一尽教化一切众生。二尽供养一切诸佛。三尽净一切佛土。四尽持一切佛法。五尽令一切佛种不断。六尽分别一切佛土。七尽知一切佛弟子众。八尽分别一切众生心。九尽知断一切众生烦恼。十尽知一切众生根。如是十门为首。复有无量阿僧祇门。是故名为菩萨。大品佛自明摩诃萨义。亦有十门。一当于无量生死中大庄严。二当舍一切所有。三当等心于一切众生。四当以三乘度脱一切。五当度一切。度一切已忘其度功。六当解一切诸法不生法相。七纯以萨婆若心行于六度。八当学智慧了达一切法。九当了达诸法一相。十当了无量相。是十门为首名摩诃萨。龙树释此十义。一大庄严者。不计日月岁数百千万亿劫。于生死中利益度脱一切众生。二舍一切所有者。一切贵贱若内若外无所遗惜。三一切众生等心者。憎爱厚薄冤亲悉均。四三乘度脱者。随其堪任皆使同到涅槃。五忘其功者。不得彼我亦不见能度所度。六知不生者。一切法皆不生。七行六度者。以清净无杂心。行六度回向萨婆若。八了达一切法者。世间所作之事皆悉了达。九一相门者。谓毕竟空也。涅槃相离忆想分别。十无量门者。一二三四诸增数法门。此十门为首。复有无量法门。是名摩诃萨义。此中应明四种菩萨。如别记文中多叹圆菩萨德。
