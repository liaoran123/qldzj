
摩揭陀国上 。

摩揭陀国。周五千余里。城少居人邑多编户。地沃壤滋稼穑。有异稻种其粒粗大。香味殊越光色特甚。彼俗谓之供大人米。土地垫湿邑居高原。孟夏之后仲秋之前。平居流水可以泛舟。风俗淳质气序温暑。崇重志学遵敬佛法。伽蓝五十余所。僧徒万有余人。并多宗习大乘法教。天祠数十。异道寔多。

殑伽河南有故城。周七十余里。荒芜虽久基址尚在。昔者人寿无量岁时。号拘苏摩补罗城(唐言香花宫城)。王宫多花故以名焉。逮乎人寿数千岁。更名波吒厘子城(旧曰巴连弗邑讹也)

初有婆罗门高才博学。门人数千传以受业。诸学徒相从游观。有一书生俳徊怅望。同俦谓曰。夫何忧乎。曰盛色方刚羁游履影。岁月已积艺业无成。顾此为言忧心弥剧。于是学徒戏言之曰。今将子求娉婚。亲乃假立三人为男父母。二人为女父母。遂坐波吒厘树。谓女声树也。采时果酌清流。陈婚姻之绪。请好合之期。时假女父攀花枝以授书生曰。斯嘉偶也。幸无辞焉。书生之心欣然自得。日暮言归怀恋而止。学徒曰。前言戏耳幸可同归。林中猛兽恐相残害。书生遂留往来树侧。景夕之后异光烛野。管弦清雅帷帐陈列。俄见老翁策杖来慰。复有一妪携引少女。并宾从盈路袨服奏乐。翁乃指少女曰。此君之弱室也。酣歌乐宴经七日焉。学徒疑为兽害。往而求之。乃见独坐树阴若对上客。告与同归辞不从命。后自入城拜谒亲故。说其始末。闻者惊骇。与诸友人同往林中。咸见花树是一大第。僮仆役使驱驰往来。而彼老翁从容接对。陈馔奏乐宾主礼备。诸友还城具告远近。期岁之后生一子男。谓其妻曰。吾今欲归未忍离阻。适复留止栖寄飘露。其妻既闻具以白父翁。谓书生曰。人生行乐讵必故乡。今将筑室宜无异志。于是役使之徒功成不日。香花旧城迁都此邑。由彼子故神为筑城。自尔之后因名波吒厘子城焉。

王故宫北有石柱。高数十尺。是无忧王作地狱处。释迦如来涅槃之后。第一百年有阿输迦(唐言无忧旧曰阿育讹也)王者。频毗婆罗(唐言影坚。旧曰频婆娑讹也)王之曾孙也。自王舍城迁都波吒厘。筑外郭周于故城。年代浸远唯余故基。伽蓝天祠及窣堵波。余址数百存者二三。唯故宫北临殑伽河。小城中有千余家。

初无忧王嗣位之后。举措苛暴。乃立地狱。作害生灵。周垣峻峙隅楼特起。猛焰洪炉铦锋利刃。备诸苦具拟像幽涂。招募凶人立为狱主。初以国中犯法罪人。无挍轻重总入涂炭。后以行经狱次擒以诛戮。至者皆死。遂灭口焉。时有沙门初入法众。巡里乞食遇至狱门狱吏凶人擒欲残害。沙门惶怖请得礼忏。俄见一人缚来入狱。斩截手足磔裂形骸。俯仰之间支体糜散。沙门见已深增悲悼。成无常观证无学果。狱卒曰。可以死矣。沙门既证圣果。心夷生死。虽入镬汤若在清池。有大莲花而为之座。狱主惊骇驰使白王。王遂躬观深赞灵祐。狱主曰。大王当死。王曰何。对曰。王先垂命令监刑狱。凡至狱垣皆从杀害。不云王入而独免死。王曰。法已一定理无再变。我先垂令岂除汝身。汝久滥生我之咎也。即命狱卒投之洪炉。狱主既死王乃得出。于是颓墙堙堑废狱宽刑。

地狱南不远有窣堵波。基址倾陷。唯余覆钵之势。宝为厕饰石作栏槛。即八万四千之一也。无忧王以人功建于宫焉。中有如来舍利一斗。灵鉴间起神光时烛。无忧王废狱之后。遇近护大阿罗汉。方便善诱随机导化。王谓罗汉曰。幸以宿福位据人尊。慨兹障累不遭佛化。今者如来遗身舍利。欲重修建诸窣堵波。罗汉曰。大王以福德力役使百灵。以弘誓心匡护三宝。是所愿也。今其时矣。因为广说献土之因。如来悬记兴建之功。无忧王闻以庆悦。召集鬼神而令之曰。法王导利含灵有庆。我资宿善尊极人中。如来遗身重修供养。今尔鬼神戮力同心。境极赡部户满拘胝。以佛舍利起窣堵波。心发于我功成于汝。胜福之利非欲独有。宜各营构待后告命。鬼神受旨在所兴功。功既成已咸来请命。无忧王既开八国所建诸窣堵波。分其舍利付鬼神已。谓罗汉曰。我心所欲诸处同时藏下舍利。心虽此冀事未从欲。罗汉曰。王命神鬼至所期日。日有隐蔽其状如手。此时也宜下舍利。王承此旨宣告鬼神。逮乎期日无忧王观候光景。日正中时。罗汉以神通力申手蔽日。营建之所咸皆瞻仰。同于此时功绩咸毕。

窣堵波侧不远精舍中有大石。如来所履变迹犹存。其长尺有八寸。广余六寸矣。两迹俱有轮相。十指念带花文。鱼形映起光明时照。昔者如来将取寂灭。北趣拘尸那城。南顾摩揭陀国。蹈此石上告阿难曰。吾今最后留此足迹。将入寂灭顾摩揭陀也。百岁之后有无忧王。命世君临建都此地。匡护三宝役使百神。及无忧王之嗣位也。迁都筑邑掩周迹石。既近宫城恒亲供养。后诸国王竞欲举归石虽不大众莫能转。近者设赏迦王毁坏佛法。遂即石所欲灭圣迹。凿已还平文彩如故。于是捐弃殑伽河流寻复本处。其侧窣堵波。即过去四佛坐及经行遗迹之所。

佛迹精舍侧不远有大石柱。高三十余尺。书记残缺其大略曰。无忧王信根贞固。三以赡部洲施佛法僧。三以诸珍宝重自酬赎。其辞云。大略斯在。

故宫北有大石室。外若崇山。内广数丈。是无忧王为出家弟。役使神鬼之所建也。初无忧王有同母弟名摩醯因陀罗(唐言大帝)。生自贵族服僣王制。奢侈纵暴众庶怀怨。国辅老臣进谏王曰。骄弟作威亦已太甚。夫政平则国治。人和则主安。古之则训由来久矣。愿存国典收付执法。无忧王泣谓弟曰。吾承基绪覆焘生灵。况尔同胞岂忘惠爱。不先匡导已陷刑法。上惧先灵下迫众议。摩醯因陀罗稽首谢曰。不自谨行。敢干国宪。愿赐再生更宽七日。于是置诸幽室严加守卫。珍羞上馔进奉无亏。守者唱曰。已过一日余有六日。至第六日已既深忧惧。更励身心便获果证。升虚空示神迹。寻出尘俗远栖岩谷。无忧王躬往谓曰。昔拘国制欲致严刑。岂意清升取证圣果。既无滞累可以还国。弟曰。昔羁爱网心驰声色。今出危城志悦山谷。愿弃人间长从丘壑。王曰。欲静心虑岂必幽岩。吾从尔志当为崇树。遂召命鬼神而告之曰。吾于后日广备珍羞。尔曹相率来集我会。各持大石自为床座。诸神受命至期毕萃。众会既已王告神曰。石座从横宜自积聚。因功不劳垒为虚室。诸神受命不日而成。无忧王躬往迎请止此山庐。

故宫北地狱南有大石槽。是无忧王匠役神功作为此器。饭僧之时以储食也。

故宫西南有小石山。周岩谷间数十石室。无忧王为近护等诸阿罗汉。役使鬼神之所建立。傍有故台余基积石。池沼涟漪清澜澄鉴。邻国远人谓之圣水。若有饮濯罪垢消灭。

山西南有五窣堵波。崇基已陷余址尚高。远而望之郁若山阜。面各数百步。后人于上重更修建小窣堵波。印度记曰。昔无忧王建八万四千窣堵波已。尚余五斗舍利。故别崇建五窣堵波。制奇诸处。灵异间起以表如来五分法身。薄信之徒窃相评议云。是昔者难陀王建此藏以储七宝。其后有王不甚淳信。闻先疑议肆其贪求。兴动军师躬临发掘。地震山倾云昏日翳。窣堵波中大声雷震。士卒僵仆象马惊奔。自兹已降无敢觊觎。或曰。众议虽多未为确论。循古所记信得其实。

故城东南有屈(居勿反)吒阿滥摩(唐言鸡园)僧伽蓝。无忧王之所建焉。无忧王初信佛法也。式遵崇建修殖善种。召集千僧凡圣两众。四事供养什物周给。颓毁已久基址尚在。

伽蓝侧有大窣堵波。名阿摩落伽者。印度药果之名也。无忧王构疾弥留。知命不济。欲舍珍宝崇树福田。权臣执政诫勿从欲。其后因食留阿摩落果。玩之半烂握果长息。问诸臣曰。赡部洲主今是何人。诸臣对曰。唯独大王。王曰。不然。我今非主。唯此半果而得自在。嗟乎。世间富贵危甚风烛。位据区宇名高称谓。临终匮乏见逼强臣。天下非己半果斯在。乃命侍臣而告之曰。持此半果诣彼鸡园施诸众僧。作如是说。昔一赡部洲主。今半阿摩落王。稽首大德僧前。愿受最后之施。凡诸所有皆已丧失。唯斯半果得少自在。哀愍贫乏增长福种。僧中上座作如是言。无忧大王。宿期弘济。疟疾在躬。奸臣擅命。积宝非己。半果为施。承王来命普施众僧。即召典事羹中总煮。收其果核起窣堵波。既荷厚恩遂旌顾命。

阿摩落伽窣堵波西北故伽蓝中有窣堵波谓建揵稚声。

初此城内伽蓝百数僧徒肃穆。学业清高。外道学人销声缄口。其后僧徒相次徂落。而诸后进莫继前修。外道师资傅训成艺于是。命俦召侣千计万数。来集僧坊扬言唱曰。夫击揵稚招集学人。群愚同止谬有扣击。遂白王。请挍优劣。外道诸师高才达学。僧徒虽众辞论肤浅。外道曰。我论胜。自今已后。诸僧伽蓝不得击揵稚以集众也。王允其请依先论制。僧徒受耻忍诟而退。十二年间不击揵稚。时南印度那伽阏剌树那菩萨(唐言龙猛旧译曰龙树非也)。幼传雅誉长擅高名。舍离欲爱出家修学。深究妙理位登初地。有大弟子提婆者。智慧明敏机神警悟。白其师曰。波吒厘城诸学人等辞屈外道不击揵稚。日月骤移十二年矣。敢欲摧邪见山然正法炬。龙猛曰。波吒厘城外道博学。尔非其俦吾今行矣。提婆曰。欲摧腐草讵必倾山。敢承指诲黜诸异学。大师立外道义。而我随文破析详其优劣然后图行。龙猛乃扶立外义。提婆随破其理。七日之后龙猛失宗。已而叹曰。谬辞易失邪义难扶。尔其行矣摧彼必矣。提婆菩萨夙擅高名。波吒厘城外道之闻也。即相召集。驰白王曰。大王。昔纡听览制诸沙门不击揵稚。愿垂告命令诸门候。邻境异僧勿使入城。恐相党援轻改先制。王允其言严加伺候。提婆既至不得入城。闻其制令便易衣服。叠僧加胝置草束中。褰裳疾驱负戴而入。既至城中弃草披衣。至此伽蓝欲求止息。知人既寡莫有相舍。遂宿揵稚台上。于晨朝时便大振击。众闻伺察乃客游比丘。诸僧伽蓝传声响应。王闻究问莫得其先至此伽蓝咸推提婆。提婆曰。夫揵稚者击以集众。有而不用悬之何为。王人报曰。先时僧众论议堕负。制之不击已十二年。提婆曰。有是乎。吾于今日。重声法鼓。使报王曰。有异沙门欲雪前耻。王乃召集学人而定制曰。论失本宗杀身以谢。于是外道竞陈旗鼓諠谈异义各曜辞锋。提婆菩萨既升论座。听其先说随义析破。曾不浃辰摧诸异道。国王大臣莫不庆悦。建此灵基以旌至德。

建击揵稚窣堵波北有故基。昔鬼辩婆罗门所居处也。

初此城中有婆罗门。葺宇荒薮不交世路。祠鬼求福魍魉相依。高论剧谈雅辞响应。人或激难垂帷以对。旧学高才无出其右。士庶翕然仰之犹圣。有阿湿缚窭沙(唐言马鸣)菩萨者。智周万物道播三乘。每谓人曰。此婆罗门。学不师受艺无稽古。屏居幽寂独擅高名。将非神鬼相依妖魅所附。何能若是者乎。夫辩资鬼授言不对人。辞说一闻莫能再述。吾今往彼观其举措。遂即其庐而谓之曰。仰钦盛德为日已久。幸愿褰帷敢申宿志。而婆罗门居然简傲。垂帷以对终不面谈。马鸣心知鬼魅情甚自负。辞毕而退谓诸人曰。吾已知矣。摧彼必矣。寻往白王。唯愿垂许与彼居士较论剧谈。王闻骇曰。斯何人哉。若不证三明具六通。何能与彼论乎。命驾躬临详鉴辩论。是时马鸣论三藏微言。述五明大义。妙辩纵横高论清远。而婆罗门既述辞已。马鸣重曰。失吾旨矣。宜重述之。时婆罗门默然杜口。马鸣叱曰。何不释难。所事鬼魅宜速授辞。疾褰其帷视占其怪。婆罗门惶遽而曰。止止。马鸣退而言曰。此子今晨声问失坠虚名非久。斯之谓也。王曰。非夫盛德谁鉴左道。知人之哲绝后光前。国有常典宜旌茂实。

城西南隅二百余里有伽蓝余迹。其傍有窣堵波。神光时烛灵瑞间发。近远众庶莫不祈请。是过去四佛坐及经行遗迹之所。

故伽蓝西南行百余里。至鞮罗释迦伽蓝。庭宇四院观阁三层。崇台累仞重门洞启。频毗娑罗王末孙之所建也。旌召高才广延俊德。异域学人远方髦彦。同类相趋肩随戾止。僧徒千数并学大乘。中门当涂有三精舍。上置轮相铃铎虚悬。下建层基轩槛周列。户牖栋梁壖垣阶陛。金铜隐起厕间庄严。中精舍佛立像。高三丈。左多罗菩萨像。右观自在菩萨像。凡斯三像。鋀石铸成。威神肃然冥鉴远矣。精舍中各有舍利一升。灵光或照奇瑞间起。

鞮罗释迦伽蓝西南九十余里至大山。云石幽蔚灵仙攸舍。毒蛇暴龙窟穴其薮。猛兽鸷鸟栖伏其林。山顶有大盘石。上建窣堵波。其高十余尺是佛入定处也。昔者如来降神止此。坐斯磐石入灭尽定。时经宿焉。诸天灵圣供养如来。鼓天乐雨天花。如来出定。诸天感慕。以宝金银起窣堵波。去圣逾邈宝变为石。自古迄今人未有至。遥望高山乃见异类。长蛇猛兽群从右旋。天仙灵圣肩随赞礼。

山东冈有窣堵波。在昔如来伫观摩揭陀国所履之处也。

山西北三十余里山阿有伽蓝。负岭崇基疏崖峙阁。僧徒五十余人并习大乘法教。瞿那末底(唐言德慧)菩萨伏外道之处。

初此山中有外道摩沓婆者。祖僧佉之法而习道焉。学穷内外言极空有。名高前列德重当时。君王珍敬谓之国宝。臣庶宗仰咸曰家师。邻国学人承风仰德。俦之先进诚博达也。食邑二城环居封建。时南印度德慧菩萨。幼而敏达早擅精微。学通三藏理穷四谛。闻摩沓婆论极幽微有怀挫锐。命一门人裁书谓曰。敬问摩沓婆善安乐也。宜忘劳弊精习旧学。三年之后摧汝嘉声。如是第二第三年中。每发使报及将发迹。重裁书曰。年期已极学业何如。吾今至矣。汝宜知之。摩沓婆甚怀惶惧。诫诸门人及以邑户。自今之后不得居止沙门异道。递相宣告勿有犯违。时德慧菩萨杖锡而来。至摩沓婆邑。人守约莫有相舍。诸婆罗门更詈之曰。断发殊服何异人乎。宜时速去勿此止也。德慧菩萨欲摧异道。冀宿其邑。因以慈心卑辞谢曰。尔曹世谛之净行。我又胜义谛之净行。净行既同何为见拒。婆罗门因不与言。但事驱逐。逐出邑外。入大林中。林中猛兽群行为暴。有净信者恐为兽害。乃束蕴持仗谓菩萨曰。南印度有德慧菩萨者远传声问欲来论议。故此邑主惧坠嘉声。重垂严制勿止沙门。恐为物害故来相援。行矣自安勿有他虑。德慧曰。良告净信。德慧者我是也。净信闻已更深恭敬。谓德慧曰。诚如所告宜可速行。即出深林止息空泽。净信纵火持弓。周旋左右。夜分已尽。谓德慧曰可以行矣。恐人知闻来相图害。德慧谢曰。不敢忘德。于是遂行至王宫。谓门者曰。今有沙门自远而至。愿王垂许与摩沓婆论。王闻惊曰。此妄人耳。即命使臣往摩沓婆所。宣王旨曰。有异沙门来求谈论。今已莹洒论场宣告远近。伫望来仪愿垂降趾。摩沓婆问王使曰。岂非南印度德慧论师乎。曰然。摩沓婆闻心甚不悦。事难辞免遂至论场。国王大臣士庶豪族。咸皆集会欲听高谈。德慧先立宗义洎乎景落。摩沓婆辞以年衰智惛捷对。请归静思方酬来难。每事言归。及旦升座竟无异论。至第六日欧血而死。其将终也顾命妻曰。尔有高才无忘所耻。摩沓婆死匿不发丧。更服鲜绮来至论会。众咸諠哗更相谓曰。摩沓婆自负才高耻对德慧。故遣妇来优劣明矣。德慧菩萨谓其妻曰。能制汝者我已制之。摩沓婆妻知难而退。王曰。何言之密彼便默然。德慧曰。惜哉摩沓婆死矣。其妻欲来与我论耳。王曰。何以知之。愿垂指告。德慧曰。其妻之来也。面有死丧之色。言含哀怨之声。以故知之。沓婆死矣。能制汝者谓其夫也。王命使往观果如所议。王乃谢曰。佛法玄妙英贤继轨。无为守道含识沾化。依先国典褒德有常。德慧曰。苟以愚昧体道居贞存正足。论济物将弘汲引。先摧傲慢方便摄化。今其时矣。唯愿大王。以摩沓婆邑户子孙千代常充僧伽蓝人。则垂诫来叶流美无穷。唯彼净信见匡护者。福延于世食用同僧。以劝清信以褒厚德。于是建此伽蓝式旌胜迹。

初摩沓婆论败之后。十数净行逃难邻国。告诸外道耻辱之事。招募英俊来雪前耻。王既珍敬德慧。躬往请曰。今诸外道不自量力。结党连群敢声论鼓。唯愿大师摧诸异道。德慧曰。宜集论者。于是外道学人欣然相慰。我曹今日胜其必矣。时诸外道阐扬义理。德慧菩萨曰。今诸外道逃难远游。如王先制皆是贱人。我今如何与彼对论。德慧有负座竖。素闻余论颇闲微旨。待立于侧听诸高谈。德慧拊其座而言曰。床汝可论。众咸惊骇异其所命。时负座竖便即发难。深义泉涌清辩响应。三复之后外道失宗。重挫其锐再折其翮。自伏论已来立为伽蓝邑户。

德慧伽蓝西南二十余里至孤山。有伽蓝。尸罗跋陀罗(唐言戒贤)论师。论义得胜舍邑建焉。竦一危峰如窣堵波。置佛舍利。

论师三摩呾吒国之王族。婆罗门之种也。少好学有风操。游诸印度询求明哲。至此国那烂陀僧伽蓝遇护法菩萨。闻法信悟请服染衣。咨以究竟之致。问以解脱之路。既穷至理亦究微言。名擅当时声高异域。南印度有外道。探赜索隐穷幽洞微。闻护法高名。起我慢深嫉。不阻山川击鼓求论。曰我南印度之人也。承王国内有大论师。我虽不敏愿与详议。王曰。有之。诚如议也。乃命使臣请护法曰。南印度有外道。不远千里来求较论。唯愿降迹赴集论场。护法闻已摄衣将往。门人戒贤者。后进之翘楚也。前进请曰。何遽行乎。护法曰。自慧日潜晖传灯寂照。外道蚁聚异学蜂飞。故我今者将摧彼论。戒贤曰。恭闻余论敢摧异道。护法知其俊也。因而允焉。是时戒贤。年甫三十。众轻其少恐难独任。护法知众心之不平。乃解之曰。有贵高明无云齿岁。以今观之破彼必矣。逮乎集论之日。远近相趋少长咸萃。外道弘阐大猷尽其幽致。戒贤循理责实深极幽玄。外道辞穷蒙耻而退。王用酬德封此邑城。论师辞曰。染衣之士事资知足。清净自守何以邑为。王曰。法王晦迹智舟沦湑。不有旌别无励后学。为弘正法愿垂哀纳。论师辞不获已。受此邑焉。便建伽蓝。穷诸规矩舍其邑户。式修供养。

戒贤伽蓝西南行四五十里。渡尼连禅河至伽耶城。甚险固少居人。唯婆罗门有千余家。大仙人祚胤也。王所不臣众咸宗敬。城北三十余里有清泉。印度相传谓之圣水。凡有饮濯罪垢消除。

城西南五六里至伽耶山。溪谷杳冥峰岩危险。印度国俗称曰灵山。自昔君王驭宇承统。化洽远人德隆前代。莫不登封而告成功。山顶上有石窣堵波。高百余尺。无忧王之所建也。灵鉴潜被神光时烛。昔如来于此演说宝云等经。

伽耶山东南有窣堵波。迦葉波本生邑也。其南有二窣堵波。则伽耶迦葉波捺地迦葉波(旧曰那提迦葉讹也。洎诸迦葉例无波字略也)事火之处。

伽耶迦葉波事火东渡大河至钵罗笈菩提山(唐言前正觉山。如来将证正觉。先登此山。故云前正觉也)。如来勤求六岁未成正觉。后舍苦行示受乳糜。行自东北游目此山。有怀幽寂欲证正觉。自东北冈。登以至顶。地既震动山又倾摇。山神惶惧告菩萨曰。此山者非成正觉之福地也。若止于此入金刚定。地当震陷山亦倾覆。菩萨下自西南山半崖中。背岩面涧有大石室。菩萨即之加趺坐焉。地又震动山复倾摇。时净居天空中唱曰。此非如来成正觉处。自此西南十四五里。去苦行处不远有卑钵罗树。下有金刚座。去来诸佛咸于此座而成正觉。愿当就彼。菩萨方起。室中龙曰。斯室清胜可以证圣。唯愿慈悲勿有遗弃。菩萨既知非取证所。为遂龙意留影而去(影在昔日。贤愚咸睹。洎于今时。或有得见)。诸天前导往菩提树。逮乎无忧王之兴也。菩萨登山。上下之迹。皆树旌表建窣堵波。度量虽殊灵应莫异。或天花雨空中。或光照幽谷。每岁罢安居日。异方法俗登修供养。信宿乃还。

前正觉山西南行十四五里至菩提树。周垣垒甎崇峻险固。东西长南北狭。周五百余步。奇树名花连阴接影。细沙异草弥漫绿被。正门东辟对尼连禅河。南门接大花池。西阨险固。北门通大伽蓝。壖垣内地。圣迹相邻。或窣堵波。或复精舍。并赡部洲诸国君王大臣豪族。钦承遗教建以记焉。

菩提树垣正中有金刚座。昔贤劫初成与大地俱起。据三千大千世界中。下极金轮上侵地际。金刚所成。周百余步。贤劫千佛坐之而入金刚定。故曰金刚座焉。证圣道所。亦曰道场。大地震动独无倾摇。是故如来将证正觉也。历此四隅地皆倾动。后至此处安静不倾。自入末劫正法浸微。沙土弥覆无复得见。佛涅槃后。诸国君王传闻佛说金刚座量。遂以两躯观自在菩萨像。南北标界东面而坐。闻诸耆旧曰。此菩萨像身没不见佛法当尽。今南隅菩萨没过胸臆矣。

金刚座上菩提树者。即毕钵罗之树也。昔佛在世高数百尺。屡经残伐。犹高四五丈。佛坐其下成等正觉。因而谓之菩提树焉。茎干黄白枝叶青翠。冬夏不凋光鲜无变。每至如来涅槃之日。叶皆凋落顷之复故。是日也诸国君王异方法俗。数千万众不召而集。香水香乳以溉以洗。于是奏音乐列香花。灯炬继日竞修供养。如来寂灭之后。无忧王之初嗣位也。信受邪道毁佛遗迹。兴发兵徒躬临剪伐。根茎枝叶分寸斩截。次西数十步而积聚焉。令事火婆罗门烧以祠天。烟焰未静忽生两树。猛火之中茂叶含翠。因而谓之灰菩提树。无忧王睹异悔过。以香乳溉余根。洎乎将旦树生如本。王见灵怪重深欣庆。躬修供养乐以忘归。王妃素信外道。密遣使人。夜分之后重伐其树。无忧王旦将礼敬。唯见檗株深增悲慨。至诚祈请香乳溉灌。不日还生。王深敬异。垒石周垣。其高十余尺。今犹见在。近设赏迦王者信受外道。毁嫉佛法坏僧伽蓝。伐菩提树。掘至泉水不尽根柢。乃纵火焚烧。以甘蔗汁沃之。欲其燋烂绝灭遗萌。数月后摩揭陀国补剌拏伐摩王(唐言满胄)。无忧王之末孙也。闻而叹曰。慧日已隐唯余佛树。今复摧残生灵何睹。举身投地哀感动物。以数千牛构乳而溉。经夜树生。其高丈余。恐后剪伐周峙石垣。高二丈四尺。故今菩提树隐于石壁出一丈余。

菩提树东有精舍。高百六七十尺。下基面广二十余步。垒以青甎涂以石灰。层龛皆有金像。四壁镂作奇制。或连珠形。或天仙像。上置金铜阿摩落迦果(亦谓宝瓶又称宝台)。东面接为重阁。檐宇特起三层。榱柱栋梁户扉寮牖。金银雕镂以饰之。珠玉厕错以填之。奥室邃宇洞户三重。外门左右各有龛室。左则观自在菩萨像。右则慈氏菩萨像。白银铸成。高十余尺。

精舍故地。无忧王先建小精舍。后有婆罗门更广建焉。初有婆罗门不信佛法。事大自在天。传闻天神在雪山中。遂与其弟往求愿焉。天曰。凡诸愿求有福方果。非汝所祈。非我能遂。婆罗门曰。修何福可以遂心。天曰。欲植善种求胜福田。菩提树者证佛果处也。宜时速反往菩提树。建大精舍穿大水池。兴诸供养所愿当遂。婆罗门受天命。发大信心相率而返。兄建精舍弟凿水池。于是广修供养勤求心愿。后皆果遂。为王大臣。凡得禄赏皆入檀舍。

精舍既成。招募工人欲图如来初成佛像。旷以岁月无人应召。久之有婆罗门来告众曰。我善图写如来妙相。众曰。今将造像。夫何所须。曰香泥耳。宜置精舍之中。并一灯照。我入已坚闭其户。六月后乃可开门。时诸僧众皆如其命。尚余四日未满六月。众咸骇异开以观之。见精舍内佛像俨然结加趺坐。右足居上。左手敛右手垂。东面而坐。肃然如在。座高四尺二寸。广丈二尺五寸。像高丈一尺五寸。两膝相去八尺八寸。两肩六尺二寸。相好具足慈颜若真。唯右乳上图莹未周。既不见人方验神鉴。众咸悲叹殷勤请知。有一沙门宿心淳质。乃感梦见往婆罗门而告曰。我是慈氏菩萨。恐工人之思不测圣容。故我躬来图写佛像。垂右手者。昔如来之将证佛果。天魔来娆地神告至。其一先出助佛降魔。如来告曰。汝勿忧怖。吾以忍力降彼必矣。魔王曰。谁为明证。如来乃垂手指地言。此有证。是时第二地神踊出作证。故今像手仿昔下垂。众知灵鉴莫不悲感。于是乳上未周填厕众宝。珠缨宝冠奇珍交饰。设赏迦王伐菩提树已欲毁此像。既睹慈颜心不安忍。回驾将返命宰臣曰。宜除此佛像置大自在天形。宰臣受旨惧而叹曰。毁佛像则历劫招殃。违王命乃丧身灭族。进退若此何所宜行。乃召信心以为役使。遂于像前横垒甎壁。心惭冥闇。又置明灯甎壁之前。画自在天功成报命。王闻心惧。举身生疱肌肤攫裂。居未久之便丧没矣。宰臣驰返毁除障壁。时经多日灯犹不灭。像今尚在。神工不亏。既处奥室灯炬相继。欲睹慈颜莫由审察。必于晨朝持大明镜。引光内照乃睹灵相。夫有见者自增悲感。

如来以印度吠舍佉月后半八日成等正觉。当此三月八日也。上座部则吠舍佉月后半十五日成等正觉。当此三月十五日也。是时如来年三十矣。或曰年三十五矣。

菩提树北有佛经行之处。如来成正觉已不起于座。七日寂定。其起也至菩提树北。七日经行东西往来。行十余步异华随迹十有八文。后人于此垒甎为基。高余三尺。闻诸先志曰。此圣迹基表人命之修短也。先发诚愿后乃度量。随寿修短数有增减。

经行基北道右盘石上大精舍中有佛像。举目上望。昔者如来于此七日观菩提树。目不暂舍。为报树恩故此瞻望。

菩提树西不远。大精舍中有鋀石佛像。饰以奇珍东面而立。前有青石奇文异采。是昔如来初成正觉。梵王起七宝堂。帝释建七宝座。佛于其上七日思惟。放异光明照菩提树。去圣悠远宝变为石。

菩提树南不远。有窣堵波。高百余尺。无忧王之所建也。菩萨既濯尼连河将趣菩提树。窃自思念。何以为座。寻自发明。当须净草。天帝释化其身为刈草人。荷而逐路。菩萨谓曰。所荷之草颇能惠耶。化人闻命恭以草奉菩萨受已执而前进。

受草东北不远有窣堵波。是菩萨将证佛果。青雀群鹿呈祥之处。印度休征斯为嘉应。故净居天随顺世间。群从飞绕效灵显圣。

菩提树东大路左右各一窣堵波。是魔王娆菩萨处也。菩萨将证佛果。魔王劝受轮王。策说不行殷忧而返。魔王之女请往诱焉。菩萨威神衰变冶容。扶羸策杖相携而退。

菩提树西北精舍中有迦葉波佛像。既称灵圣时烛光明。闻诸先记曰。若人至诚旋绕七周。在所生处得宿命智。

迦葉波佛精舍西北二甎室。各有地神之像。昔者如来将成正觉。一报魔至。一为佛证后人念功图形旌德。

菩提树垣西不远有窣堵波。谓郁金香。高四十余尺。漕炬吒国商主之所建也。昔漕炬吒国有大商主。宗事天神祠求福利。轻蔑佛法不信因果。其后将诸商侣贸迁有无。泛舟南海遭风失路。波涛飘浪时经三岁。资粮罄竭糊口不充。同舟之人朝不谋夕。戮力同志念所事天。心虑已劳冥功不济。俄见大山崇崖峻岭。两日联晖重明照朗。时诸商侣更相慰曰。我曹有福过此大山。宜于中止得安乐。商主曰。非山也。乃摩竭鱼耳。崇崖峻岭须鬣也。两日联晖眼光也。言声未静舟帆飘凑。于是商主告诸侣曰。我闻观自在菩萨。于诸危厄能施安乐。宜各至诚称其名字。遂即同声归命称念。崇山既隐两日亦没。俄见沙门威仪庠序。杖锡凌虚而来拯溺。不踰时而至本国矣。因即信心贞固求福不回。建窣堵波式修供养。以郁金香泥而周涂上下。既发信心率其同志。躬礼圣迹观菩提树。未暇言归已淹晦朔。商侣同游更相谓曰。山川悠间乡国辽远。昔所建立窣堵波者。我曹在此谁其洒扫。言讫旋绕。至此忽见窣堵波。骇其由致即前瞻察。乃本国所建窣堵波也。故今印度因以郁金为名。

菩提树垣东南隅尼拘律树侧窣堵波。傍有精舍。中作佛坐像。昔如来初证佛果。大梵天王于此劝请转妙法轮。

菩提树垣内四隅皆有大窣堵波。在昔如来受吉祥草已趣菩提树。先历四隅大地震动。至金刚座方得安静。树垣之内圣迹鳞次。差难遍举。

菩提树垣外西南窣堵波。奉乳糜二牧女故宅。其侧窣堵波。牧女于此煮糜。次此窣堵波如来受糜处也。

菩提树垣南门外有大池。周七百余步。清澜澄镜龙鱼潜宅。婆罗门兄弟。承大自在天命之所凿也。次南一池。在昔如来初成正觉方欲浣濯天帝释为佛化成池。西有大石。佛浣衣已方欲曝晒。天帝释自大雪山持来也。其侧窣堵波。如来于此纳故衣。次南林中窣堵波。如来受贫老母施故衣处。

帝释化池东林中有目支邻陀龙王池。其水清黑其味甘美。西岸有小精舍。中作佛像。昔。如来初成正觉。于此宴坐七日入定。时此龙王警卫如来。即以其身绕佛七匝。化出多头俯垂为盖。故池东岸有其室焉。

目支邻陀龙池东林中精舍有佛羸瘦之像。其侧有经行之所。长七十余步。南北各有卑钵罗树。故今土俗。诸有婴疾香油涂像。多蒙除差。是菩萨修苦行处。如来为伏外道。又受魔请。于是苦行六年。日食一麻一麦。形容憔悴肤体羸瘠。经行往来攀树后起。

菩萨苦行卑钵罗树侧有窣堵波。是阿若憍陈如等五人住处。初太子之舍家也。彷徨山泽栖息林泉。时净饭王乃命五人随瞻侍焉。太子既修苦行。憍陈如等亦即勤求。憍陈如等住处东南有窣堵波。菩萨入尼连禅那河沐浴之处。河侧不远菩萨于此受食乳糜。其侧窣堵波。二长者献麨蜜处。佛在树下结加趺坐寂然宴默。受解脱乐过七日后方从定起。时二商主行次林外。而彼林神告商主曰。释种太子今在此中。初证佛果心凝寂定。四十九日未有所食。随有奉上获大善利。时二商主各持行资糗蜜奉上。世尊纳受。

长者献麨侧有窣堵波。四天奉钵处。商主既献糗蜜。世尊思以何器受之。时四天从四方来。各持金钵而以奉上。世尊默然而不纳受。以为出家不宜此器。四天王舍金钵奉银钵。乃至颇胝琉璃马脑车渠真珠等钵。世尊如是皆不为受。四天王各还宫奉持石钵。绀青映彻重以进献。世尊断彼此故而总受之。次第重叠按为一钵。故其外则有四隆焉。

四天王献钵侧不远有窣堵波。如来为母说法处也。如来既成正觉称天人师。其母摩耶自天宫降于此处。世尊随机示教利喜。其侧涸池岸有窣堵波。在昔如来见诸神变化有缘处。

现神变侧有窣堵波。如来度优楼频螺迦葉波三兄弟及千门人处。如来方垂善道随应降伏。时优楼频螺迦葉波五百门人请受佛教。迦葉波曰。吾亦与尔俱返迷途。于是相从来至佛所。如来告曰。弃鹿皮衣舍祭火具。时诸梵志恭承圣教。以其服用投尼连河。捺地迦葉波见诸祭器随流漂泛。与其门人候兄动静。既见改辙亦随染衣。伽耶迦葉波二百门人。闻其兄之舍法也。亦至佛所愿修梵行。

度迦葉波兄弟西北窣堵波。是如来伏迦葉波所事火龙处。如来将化其人克伏所宗。乃止梵志火龙室。夜分已后龙吐烟焰。佛既入定亦起火光。其室洞然猛焰炎炽。诸梵志师恐火害佛。莫不奔赴悲号愍惜。优楼频螺迦葉波谓其徒曰。以今观之未必火也。当是沙门伏火龙耳。如来乃以火龙盛置钵中。清旦持示外道门人。其侧窣堵波。五百独觉同入涅槃处也。

目支邻陀龙池南窣堵波。迦葉波救如来溺水处也。迦葉兄弟时推神通。远近仰德黎庶归心。世尊方导逃徒大权摄化。兴布密云降澍暴雨。周佛所居令独无水。迦葉是时见此云雨。谓门人曰。沙门住处将不漂溺。泛舟来救。乃见世尊。履水如地。蹈河中流。水分沙现。迦葉见已心伏而退。

菩提树垣东门外二三里有肓龙室。此龙者殃累宿积报受生盲。如来自前正觉山欲趣菩提树。途次室侧龙眼忽明。乃见菩萨将趣佛树。谓菩萨曰。仁今不久当成正觉。我眼盲冥于兹已久。有佛兴世我眼辄明。贤劫之中过去三佛出兴世时已得明视。仁今至此我眼忽开。以故知之当成佛矣。

菩提树垣东门侧有窣堵波。魔王怖菩萨之处。初魔王知菩萨将成正觉也。诱乱不遂忧惶无赖。集诸神众齐整魔军。治兵振旅将胁菩萨。于是风雨飘注雷电晦冥。纵火飞烟扬沙激石。备矛楯之具极弦矢之用。菩萨于是入大慈定。凡厥兵杖变为莲华。魔军怖骇奔驰退散。其侧不远有二窣堵波。帝释梵王之所建也。

菩提树北门外摩诃菩提僧伽蓝。其先僧伽罗国王之所建也。庭宇六院观阁三层。周堵垣墙高三四丈。极工人之妙。穷丹青之饰。至于佛像铸以金银。凡厥庄严厕以珍宝。诸窣堵波高广妙饰。中有如来舍利。其骨舍利大如手指节。光润鲜白皎彻中外。其肉舍利如大真珠。色带红缥。每岁至如来大神变月满之日。出示众(即印度十二月三十日当此正月十五日也)。此时也或放光或雨花。僧徒减千人。习学大乘上座部法。律仪清肃戒行贞明。

昔者南海僧伽罗国。其王淳信佛法发自天然。有族弟出家想佛圣迹。远游印度寓诸伽蓝。咸轻边鄙。于是返迹本国。王躬远迎。沙门悲耿似若不能言。王曰。将何所负若此殷忧。沙门曰。凭恃国威游方问道。羁旅异域载罹寒暑。动遭凌辱语见讥诮。负斯忧耻讵得欢心。曰若是者何谓也。曰诚愿大王福田为意。于诸印度建立伽蓝。既旌圣迹又擅高名。福资先王恩及后嗣。曰斯事甚美闻之何晚。于是以国中宝献印度王。王既纳贡义存怀远。谓使臣曰。我今将何持报来命。使臣曰。僧伽罗王稽首印度大吉祥王。威德远振惠泽遐被。下土沙门钦风慕化。敢游上国展敬圣迹。寓诸伽蓝莫之见馆。艰辛已极蒙耻而归。窃图远谋贻范来叶。于诸印度建此伽蓝。使客游乞士息肩有所。两国交欢行人无替。王曰。如来潜化遗风斯在。圣迹之所任取一焉。使者奉辞报命群臣拜贺。遂乃集诸沙门评议建立。沙门曰。菩提树者。去来诸佛咸此证圣。考之异议无出此谋。于是舍国珍宝建此伽蓝。以其国僧而修供养。乃刻铜为记曰。夫周给无私诸佛至教。慧济有缘先圣明训。今我小子丕承王业。式建伽蓝用旌圣迹。福资祖考惠被黎元。唯我国僧而得自在。及有国人亦同僧例。传之后嗣永永无穷。故此伽蓝多执师子国僧也。

菩提树南十余里。圣迹相邻。难以备举。每岁比丘解安居。四方法俗百千万众。七日七夜。持香花鼓音乐。遍游林中礼拜供养。印度僧徒依佛圣教。皆以室罗伐拏月前半一日入两安居。当此五月十六日。以頞湿缚庾阇月后半十五日解两安居。当此八月十五日。印度月名依星而建。古今不易诸部无差。良以方言未融传译有谬。分时计月致斯乖异。故以四月十六日入安居。七月十五日解安居也。
