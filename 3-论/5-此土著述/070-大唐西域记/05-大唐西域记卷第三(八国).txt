
乌仗那国 钵露罗国 呾叉始罗国 僧诃捕罗国 乌刺尸国 迦湿弥罗国 半笯(奴故反)嗟国 遏罗阇补罗国。

乌仗那国。周五千余里。山谷相属川泽连原。谷稼虽播地利不滋。多蒲萄。少甘蔗。土产金铁宜郁金香。林树蓊郁花果茂盛。寒暑和畅风雨顺序。人性怯懦俗情谲诡。好学而不功。禁咒为艺业。多衣白氎少有余服。语言虽异大同印度。文字礼仪颇相参预。崇重佛法敬信大乘。夹苏婆伐窣堵河。旧有一千四百伽蓝。多已荒芜。昔僧徒一万八千。今渐减少。并学大乘寂定为业。善诵其文未究深义。戒行清洁特闲禁咒。律仪传训有五部焉。一法密部。二化地部。三饮光部。四说一切有部。五大众部。天祠十有余所。异道杂居。坚城四五。其王多治瞢揭厘城。城周十六七里。居人殷盛。

瞢揭厘城东四五里有窣堵波。极多灵瑞。是佛在昔作忍辱仙于此为羯利王(唐言斗诤旧云哥利讹也)割截支体。

瞢揭厘城东北行二百五六十里入大山。至阿波逻罗龙泉。即苏婆伐窣堵河之源也。派流西南。春夏含冻昏夕飞雪。雪霏五彩光流四照。此龙者迦葉波佛时。生在人趣。名曰殑只。深闲咒术。禁御恶龙。不令暴雨。国人赖之以蓄余粮。居人众庶感恩怀德。家税斗谷以馈遗焉。既积岁时或有逋课。殑只含怒愿为毒龙。暴行风雨损伤苗稼。命终之后为此池龙。泉流白水损伤地利。释迦如来大悲御世。愍此国人独遭斯难降神至此欲化暴龙。执金刚神杵击山崖。龙王震惧乃出归依。闻佛说法心净信悟。如来遂制勿损农稼。龙曰。凡有所食赖收人田。今蒙圣教恐难济给。愿十二岁一收粮储。如来含覆愍而许焉。故今十二年一遭白水之灾。

阿波逻罗龙泉西南三十余里。水北岸大磐石上有如来足所履迹。随人福力量有短长。是如来伏此龙已。留迹而去。后人于上积石为室。遐迩相趋。花香供养。顺流而下三十余里至如来濯衣石。袈裟之文焕焉如镂。

瞢揭厘城南四百余里至醯罗山。谷水西派逆流东上。杂华异果被涧缘崖。峰岩危险溪谷盘纡。或闻諠语之声。或闻音乐之响。方石如塔宛若工成。连延相属接布崖谷。是如来在昔为闻半颂(旧曰伽梵文略也。或曰偈他梵音讹也。今从正音宜云伽他。伽他者唐言颂。颂三十二言也)之法。于此舍身命焉。

瞢揭厘城南二百余里。大山侧至摩诃伐那(唐言大林)伽蓝。是如来昔修菩萨行。号萨缚达之王(唐言一切施)避敌弃国潜行至此。遇贫婆罗门方来乞丐。既失国位无以为施。遂令羁缚擒往敌王。冀以赏财回为惠施。

摩诃伐那伽蓝西北下山三四十里至摩愉(摩言豆)伽蓝有窣堵波。高百余尺。其侧大方石上有如来足蹈之迹。是佛昔蹈此石。放拘胝光明照摩诃伐那伽蓝。为诸人天说本生事。其窣堵波基下有石。色带黄白常有津腻。是如来在昔修菩萨行。为闻正法。于此析骨书写经典。

摩愉伽蓝西六七十里至窣堵波。无忧王之所建也。是如来昔修菩萨行号毗迦王(唐言与旧曰尸毗王讹)为求佛果于此割身从鹰代鸽。

代鸽西北二百余里入珊尼罗阇川。至萨裒杀地(唐言地药)僧伽蓝。有窣堵波。高八十余尺。是如来昔为帝释时。遭饥岁疾疫流行。医疗无功道死相属。帝释悲愍思所救济。乃变其形为大蟒身。僵尸川谷空中遍告。闻者感庆相率奔赴。随割随生疗饥疗疾。其侧不远有苏摩大窣堵波。是如来昔为帝释时世疾疫。愍诸含识自变其身为苏摩蛇。凡有啖食莫不康豫。

珊尼罗阇川北石崖边有窣堵波。病者至求多蒙除差。如来在昔为孔雀王。与其群而至此。热渴所逼求水不获。孔雀王以[此/束]啄崖。涌泉流注。今遂为池。饮沐愈疾。石上犹有孔雀踪迹。

瞢揭厘城西南行六七十里大河东有窣堵波。高六十余尺。上军王之所建也。昔如来之将寂灭。告诸大众。我涅槃后。乌仗那国上军王宜与舍利之分。及诸王将欲均量。上军王后来。遂有轻鄙之议。是时天人大众。重宣如来顾命之言。乃预同分。持归本国。式遵崇建窣堵波。侧大河滨有大石状如象。昔上军王以大白象负舍利归。至于此地象忽蹎仆。因而自毙遂变为石。即于其侧起窣堵波。

瞢揭厘城西五十余里渡大河至卢醯呾迦(唐言赤)窣堵波。高五十余尺。无忧王之所建也。昔如来修菩萨行。为大国王。号曰慈力。于此刺身血以[飢-几+卜]五药叉(旧曰夜叉讹也)

瞢揭厘城东北三十余里至遏部多(唐言奇特)石窣堵波。高四十余尺。在昔如来为诸人天说法开导。如来去后从地踊出。黎庶崇敬香华不替。

石窣堵波西渡大河三四十里至一精舍。中有阿缚卢枳低湿伐罗菩萨像(唐言观自在。合字连声。梵语如上。分文散音。即阿缚卢枳多。译曰观。伊湿伐罗。译曰自在。旧译为光世音。或云观世音。或观世自在皆讹谬也)。威灵潜被神迹昭明。法俗相趋供养无替。

观自在菩萨像西北百五十里至蓝勃卢山。山岭有龙池。周三十余里。渌波浩汗清流皎镜。

昔毗卢释迦王前伐诸释。四人拒军者宗亲摈逐各事分飞。其一释种既出国都。跋涉疲弊中路而止。时有一雁飞趣其前。既以驯狎因即乘焉。其雁飞翔下此池侧。释种虚游远适异国。迷不知路假寐树阴。池龙少女游览水滨。忽见释种恐不得当也。变为人形。即而摩拊。释种惊寤。因即谢曰。羁旅羸人何见亲拊。遂款殷勤凌逼野合。女曰。父母有训祗奉无违。虽蒙惠顾未承高命。释种曰。山谷杳冥尔家安在。曰我此池之龙女也。敬闻圣族流离逃难。幸因游览。敢慰劳弊。命有宴私未闻来旨。况乎积祸受此龙身。人畜殊途非所闻也。释种曰。一言见允宿心斯毕。龙女曰。敬闻命矣。唯所去就释种乃誓心曰。凡我所有福德之力令此龙女举体成人。福力所感龙遂改形。既得人身深自庆悦。乃谢释种曰。我积殃运流转恶趣。幸蒙垂顾福力所加。旷劫弊身一旦改变。欲报此德糜躯未谢。心愿陪游事拘物议。愿白父母然后备礼。龙女还池白父母曰。今者游览忽逢释种。福力所感变我为人。情存好合敢陈事实。龙王心欣人趣情重圣族。遂从女请。乃出池而谢释种曰。不遗非类降尊就卑。愿临我室敢供洒扫。释种受龙王之请。遂即其居。于是龙宫之中亲迎备礼。燕尔乐会肆极欢娱。释种睹龙之形心常畏恶。乃欲辞出。龙王止曰。幸无远舍邻此宅居。当令据疆土称大号。总有臣庶祚延长世。释种谢曰。此言非冀。龙王以宝剑置箧中。妙好白氎而覆其上。谓释种曰。幸持此[疊*毛]以献国王。王必亲受远人之贡。可于此时害其王也。因据其国不亦善乎。释种受龙指诲。便往行献乌仗那王躬举其[疊*毛]。释种执其袂而刺之。侍臣卫兵諠乱阶陛。释种麾剑告曰。我所杖剑神龙见授。以诛后伏以斩不臣。咸惧神武推尊大位。于是沿弊立政表贤恤患。已而动大众备法驾。即龙宫而报命。迎龙女以还都。龙女宿业未尽余报犹在。每至宴私首出九龙之头。释种畏恶莫知图计。伺其寐也利刃断之。龙女惊寐曰。斯非后嗣之利。非徒我命有少损伤。而汝子孙当苦头痛。故此国族常有斯患。虽不连绵时一发动。释种既没其子嗣位。是嗢呾罗犀那王(唐言上军)

上军王嗣位之后。其母丧明。如来伏阿波逻罗龙还也。从空下其宫中。上军王适从游猎。如来因为其母略说法要。遇圣闻法遂得复明。如来问曰。汝子我之族也。今何所在。母曰。旦出畋游今将返驾。如来与诸大众寻欲发引。王母曰。我惟福遇生育圣族。如来悲愍又亲降临。我子方还。愿少留待。世尊曰。斯人者我之族也。可闻教而信悟。非亲诲以发心。我其行矣。还语之曰。如来从此往拘尸城娑罗树间入涅槃。宜取舍利自为供养。如来与诸大众凌虚而去。上军王方游猎。远见宫中光明赫奕。疑有火灾罢猎而返。乃见其母复明。庆而问曰。我去几何有斯祥感。能令慈母复明如昔。母曰。汝出之后如来至此。闻佛说法遂得复明。如来从此至拘尸城娑罗树间当取涅槃。召汝速来分取舍利。时王闻已悲号顿躄。久而醒悟。命驾驰赴至双树间。佛已涅槃。时诸国王轻其边鄙宝重舍利不欲分与。是时天人大众重宣佛意。诸王闻已遂先均授。

瞢揭厘城东北踰山越谷。逆上信度河。途路危险山谷杳冥。或覆緪索。或牵铁锁。栈道虚临飞梁危构。椽杙蹑蹬。行千余里至达丽罗川。即乌仗那国旧都也。多出黄金及郁金香。达丽川中大伽蓝侧有刻木慈氏菩萨像。金色晃昱灵鉴潜通。高百余尺。末田底迦(旧曰末田地讹略也)阿罗汉之所造也。罗汉以神通力携引匠人。升睹史多天(旧曰兜率他也。又曰兜术他。讹也)亲观妙相。三返之后功乃毕焉。自有此像。法流东派。从此东行踰岭越谷逆上信度河。飞梁栈道履危涉险。经五百余里至钵露罗国(北印度境)

钵露罗国。周四千余里。在大雪山间。东西长南北狭。多麦豆出金银。资金之利国用富饶。时唯寒烈人性犷暴。薄于仁义无闻礼节。形貌粗弊衣服毛褐。文字大同印度。言语异于诸国。伽蓝数百所。僧徒数千人。学无专习戒行多滥。

从此复还乌铎迦汉荼城。南渡信度河。河广三四里南流。澄清皎镜汨淴漂流。毒龙恶兽窟穴其中。若持贵宝奇花果种及佛舍利渡者。船多飘没。渡河至呾叉始罗国(北印度境)

呾叉始罗国。周二千余里。国大都城周十余里。酋豪力竞王族绝嗣。往者役属迦毕试国。近又附庸迦湿弥罗国。地称沃壤稼穑殷盛。泉流多花草茂。气序和畅风俗轻勇。崇敬三宝。伽蓝虽多荒芜已甚。僧徒寡少并学大乘。

大城西北七十余里有医罗钵呾罗龙王池。周百余步。其水澄清。杂色莲华同荣异彩。此龙者。即昔迦葉波佛时坏医罗钵罗树苾刍者也。故今彼土请雨祈晴。必与沙门共至池所。弹指慰问随愿必果。

龙池东南行三十余里。入两山间有窣堵波。无忧王之所建也。高百余尺。是释迦如来悬记。当来慈氏世尊出兴之时。自然有四大宝藏。即斯胜地。当其一所。闻诸先志曰。或时地震诸山皆动。周藏百步无所倾摇。诸有愚夫妄加发掘。地为震动。人皆蹎仆。傍有伽蓝圮损已甚。久绝僧徒。

城北十二三里有窣堵波。无忧王之建也。或至斋日时放光明。神花天乐颇有见闻。闻诸先志曰。近有妇人身婴恶癞。窃至窣堵波责躬礼忏。见其庭宇有诸粪秽。掬除洒扫涂香散华采青莲重布其地。恶疾除愈形貌增妍。身出名香青莲同馥。斯胜地也。是如来在昔修菩萨行。为大国王。号战达罗钵剌婆(唐言月光)。志求菩提断头惠施。若此之舍凡历千生。

舍头窣堵波侧有僧伽蓝。庭宇荒凉僧徒减少。昔经部拘摩罗逻多(唐言童受)论师。于此制述诸论。

城外东南南山之阴有窣堵波。高百余尺。是无忧王太子拘浪拏。为继母所诬抉目之处。无忧王所建也。盲人祈请多有复明。

此太子正后生也。仪貌妍雅慈仁夙着。正后终没。继室憍淫。纵其惛愚私逼太子。太子沥泣引责退身谢罪。继母见违弥增忿怒。候王闲隙从容言曰。夫呾叉始罗国之要领。非亲子弟其可寄乎。今者太子仁孝著闻。亲贤之故物议斯在。王或闻说雅悦奸谋。即命太子而诫之曰。吾承余绪垂统继业。唯恐失坠忝负先王。呾叉始罗国之襟带。吾今命尔作镇彼国。国事殷重人情诡杂。无妄去就有亏基绪。凡有召命验吾齿印。印在吾口其有谬乎。于是太子衔命来镇。岁月虽淹继室弥怒。诈发制书紫泥封记。候王眠睡窃齿为印。驰使而往。赐以责书。辅臣跪读相顾失图。太子问曰。何所悲乎。曰大王有命书责太子。抉去两目逐弃山谷。任其夫妻随时生死。虽有此命尚未可依。今宜重请面缚待罪。太子曰。父而赐死其可辞乎。齿印为封诚无谬矣。命旃荼罗抉去其眼。眼既失明。乞贷自济。流离展转至父都城。其妻告曰。此是王城。嗟乎饥寒良苦。昔为王子今作乞人。愿得闻知。重申先责。于是谋计入王内厩。于夜后分泣对清风。长啸悲吟箜篌鼓和。王在高楼闻其雅唱。辞甚怨悲。怪而问曰。箜篌歌声似是吾子。今以何故而来此乎。即问内厩谁为歌啸。遂将盲人而来对旨。王见太子衔悲问曰。谁害汝身遭此祸衅。爱子丧明犹自不觉。凡百黎元如何究察。天乎天乎。何德之衰。太子悲泣谢而对曰。诚以不孝负责于天。某年日月忽奉慈旨。无由致辞不敢逃责。其王心知继室为不轨也。无所究察便加刑辟。时菩提树伽蓝有瞿沙(唐言妙音)大阿罗汉者。四辩无碍三明具足。王将盲子陈告其事。唯愿慈悲令得复明。时彼罗汉受王请已。即于是日宣令国人。吾于后日欲说妙理。人持一器来此听法。以盛泣泪也。于是远近相趋士女云集。是时阿罗汉说十二因缘。凡厥闻法莫不悲耿。以所持器盛其沥泣。说法既已总收众泪。置之金盘而自誓曰。凡吾所说诸佛至理。理若不真说有纰缪。斯则已矣。如其不尔。愿以众泪洗彼盲眼。眼得复明明视如昔。发是语讫持泪洗眼。眼遂复明。王乃责彼辅臣诘诸僚佐。或黜或放或迁或死。诸豪世俗。移居雪山东北沙碛之中。

从此东南越诸山谷。行七百余里至僧诃补罗国(北印度境)

僧诃补罗国。周三千五六百里。西临信度河。国大都城周十四五里。依山据岭坚峻险固。农务少功地利多获。气序寒人性猛。俗尚骁勇又多谲诈。国无君长主位役属迦湿弥罗国。

城南不远有窣堵波。无忧王之所建也。庄饰有亏灵异相继。傍有伽蓝空无僧侣。城东南四五十里至石窣堵波。无忧王建也。高二百余尺。池沼十数映带左右。雕石为岸殊形异类。激水清流汨淴漂注。龙鱼水族窟穴潜泳。四色莲华弥漫清潭。百果具繁同荣异色。林沼交映诚可游玩。傍有伽蓝久绝僧侣。

窣堵波侧不远有白衣外道。本师悟所求理初说法处。今有封记。傍建天祠。其徒苦行。昼夜精勤。不遑宁息。本师所说之法。多窃佛经之义。随类设法拟则轨仪。大者谓苾刍。小者称沙弥。威仪律行颇同僧法。唯留少发加之露形。或有所服白色为异。据斯流别稍用区分。其天师像窃类如来。衣服为差相好无异。

从此复还呾叉始罗国北界渡信度河。南东行二百余里度大石门。昔摩诃萨埵王子。于此投身飤饿乌择(音徒)。其南百四五十步有石窣堵波。摩诃萨埵愍饿兽之无力也。行至此地干竹自刺以血啖之。于是乎兽乃啖焉。其中地土洎诸草木。微带绛色犹血染也。人履其地若负芒刺。无云疑信莫不悲怆。

舍身北有石窣堵波。高二百余尺。无忧王之所建也。雕刻奇制时烛神光。小窣堵波及诸石龛。动以百数周此莹域。其有疾病旋绕多愈。

石窣堵波东有伽蓝。僧徒百余人。并学大乘教。从此东行五十余里至孤山。中有伽蓝。僧徒二百余人。并学大乘法教。华果繁茂泉池澄镜。傍有窣堵波。高二百余尺。是如来在昔于此化恶药叉令不食肉。从此东南行五百余里至乌剌尸国(北印度境)

乌剌尸国。周二千余里。山阜连接田畴隘狭。国大都城周七八里。无大君长役属迦隰弥罗国。宜稼穑少华果。气序温和微有霜雪。俗无礼义人性刚猛。多行诡诈不信佛法。大城西南四五里有窣堵波。高二百余尺。无忧王所建也。傍有伽蓝。僧徒寡少。并皆学大乘法教。从此东南登山履险度铁桥。行千余里至迦湿弥罗国(旧曰罽宾。讹也。北印度境)

迦湿弥罗国。周七千余里。四境负山。山极陗峻。虽有门径而复隘狭。自古邻敌无能攻伐。国大都城西临大河。南北十二三里。东西四五里。宜稼穑多花果。出龙种马及郁金香火珠药草。气序寒劲多雪少风。服毛褐衣白氎。土俗轻僄人多怯懦。国为龙护遂雄邻境。容貌妍美情性诡诈。好学多闻邪正兼信。伽蓝百余所。僧徒五千余人。有四窣堵波。并无忧王建也。各有如来舍利升余。

国志曰。国地本龙池也。昔佛世尊自乌仗那国降恶神已欲还中国。乘空当此国上告阿难曰。我涅槃之后有末田底迦阿罗汉。当于此地建国安人弘扬佛法。如来寂灭之后第五十年。阿难弟子末田底迦罗汉者。得六神通具八解脱。闻佛悬记心自庆悦。便来至此于大山岭。宴坐林中现大神变。龙见深信请资所欲。阿罗汉曰。愿于池内惠以容膝。龙王于是缩水奉施。罗汉神通广身。龙王纵力缩水。池空水尽。龙翻请地。阿罗汉于此西北为留一池。周百余里。自余枝属别居小池。龙王曰。池地总施愿恒受供。末田底迦曰。我今不久无余涅槃。虽欲受请其可得乎。龙王重请。五百罗汉常受我供。乃至法尽。法尽之后还取此国以为居池。末田底迦从其所请。时阿罗汉既得其地。运大神通力立五百伽蓝。于诸异国买鬻贱人。以充役使。以供僧众。末田底迦入寂灭后。彼诸贱人自立君长。邻境诸国。鄙其贱种。莫与交亲。谓之讫利多(唐言买得)。今时泉水已多流滥。

摩揭陀国。无忧王以如来涅槃之后第一百年。命世君临威被殊俗。深信三宝爱育四生。时有五百罗汉僧。五百凡夫僧。王所敬仰供养无差。有凡夫僧摩诃提婆(唐言大天)阔达多智。幽求名实潭思作论。理违圣教。凡有闻知群从异议。无忧王不识凡圣同情所好。党援所亲。召集僧徒。赴殑伽河。欲沉深流总从诛戮。时诸罗汉既逼命难。咸运神通凌虚履空来至此国山栖谷隐。时无忧王闻而惧。躬来谢过请还本国。彼诸罗汉确不从命。无忧王为罗汉建五百僧伽蓝。总以此国持施众僧。

健驮逻国。迦腻色迦王。以如来涅槃之后第四百年应期抚运。王风远被殊俗内附。机务余暇每习佛经。日请一僧入宫说法。而诸异议部执不同。王用深疑无以去惑。时胁尊者曰。如来去世岁月逾邈。弟子部执师资异论。各据闻见共为矛楯。时王闻已甚用感伤。悲叹良久谓尊者曰。猥以余福聿遵前绪。去圣虽远犹为有幸。敢忘庸鄙绍隆法教。随其部执具释三藏。胁尊者曰。大王宿殖善本多资福祐。留情佛法是所愿也。王乃宣令远近召集圣哲。于是四方辐凑万里星驰。英贤毕萃睿圣咸集。七日之中四事供养。既欲法议恐其諠杂。王乃具怀白诸僧曰。证圣果者住。具结缚者还。如此尚众。又重宣令无学人住。有学人还。犹复繁多。又更下令。具三明备六通者住。自余各还。然尚繁多。又更下令。其有内穷三藏外达五明者住。自余各还。于是得四百九十九人。王欲于本国苦其暑湿。又欲就王舍城大迦葉波结集石室。胁尊者等议曰。不可。彼多外道异论纠纷。酬对不暇何功作论。众会之心属意此国。此国四周山固药叉守卫。土地膏腴物产丰盛。贤圣之所集往。灵仙之所游止。众议斯在。佥曰允谐。其王是时与诸罗汉自彼而至建立伽蓝结集三藏。欲作毗婆沙论。是时尊者世友户外纳衣。诸阿罗汉谓世友曰。结使未除净议乖谬。尔宜远迹勿居此也。世友曰。诸贤于法无疑。代佛施化。方集大义欲制正论。我虽不敏粗达微言。三藏玄文五明至理。颇亦沉研得其趣矣。诸罗汉曰。言不可以若是。汝宜屏居。疾证无学。已而会此。时未晚也。世友曰。我顾无学其犹洟唾。志求佛果不趋小径。掷此缕丸未坠于地。必当证得无学圣果。时诸罗汉重诃之曰。增上慢人斯之谓也。无学果者。诸佛所赞。宜可速证。以决众疑。于是世友即掷缕丸空中。诸天接缕丸而请曰。方证佛果次补慈氏。三界特尊四生攸赖。如何于此欲证小果。时诸罗汉见是事已。谢咎推德请为上座。凡有疑议咸取决焉。是五百贤圣。先造十万颂邬波第铄论(旧曰优波提舍论讹也)。释素呾缆藏(旧曰修多罗藏讹也)。次造十万颂毗柰耶毗婆沙论。释毗奈耶藏(旧曰毗那耶藏讹也)。后造十万颂阿毗达磨毗婆沙论释阿毗达磨藏(或曰阿毗昙藏略也)。凡三十万颂。九百六十万言。备释三藏悬诸千古。莫不穷其枝叶究其浅深。大义重明微言再显。广宣流布后进赖焉。迦腻色迦王。遂以赤铜为鍱。镂写论文。石函缄封。建窣堵波藏于其中。命药叉神周卫其国。不令异学持此论出。欲求习学就中受业。于是功既成毕。还军本都。出此国西门之外东面而跪。复以此国总施僧徒。

迦腻色迦王既死之后。讫利多种复自称王。斥逐僧徒毁坏佛法。睹货逻国呬摩呾罗王(唐言雪山下)其先释种也。以如来涅槃之后第六百年。光有疆土嗣膺王业。树心佛地流情法海。闻讫利多毁灭佛法。招集国中敢勇之士得三千人。诈为商旅多赍宝货。挟隐军器来入此国。此国之君特加宾礼。商旅之中又更选募得五百人猛烈多谋。各袖利刃俱持重宝。躬赍所奉持以献上。时雪山下王去其帽即其座。讫利多王惊慑无措。遂斩其首。令群下曰。我是睹逻国雪山下王也。怒此贱种公行虐政。故于今者诛其有罪。凡百众庶非尔之辜。然其国辅宰臣迁于异域。既平此国。召集僧徒。式建伽蓝。安堵如故。复于此国西门之外。东面而跪持施众僧。其讫利多种。屡以僧徒覆宗灭祀。世积其怨。嫉恶佛法。岁月既远。复自称王。故今此国不甚崇信。外道天祠特留意焉。

新城东南十余里故城北大山阳有僧伽蓝僧徒三百余人。其窣堵波中有佛牙。长可寸半。其色黄白。或至斋日时放光明。昔讫利多种之灭佛法也。僧徒解散各随利居。有一沙门游诸印度。观礼圣迹申其至诚。后闻本国平定即事归途遇诸群象横行草泽奔驰震吼。沙门见已升树以避。是时群象相趋奔赴竞吸池水浸渍树根互共排掘。树遂蹎仆。既得沙门负载而行。至大林中有病象疮痛而卧。引此僧手至所苦处。乃枯竹所刺也。沙门于是拔竹傅药。裂其裳裹其足。别有大象持金函授与病象。象既得已转授沙门。沙门开函乃佛牙也。诸象围绕僧出无由。明日斋时各持异果以为中馔。食已载僧出林。数百里外方乃下之。各跪拜而去。沙门至国西界。渡一驶河济乎中流。船将覆没。同舟之人互相谓曰。今此船覆祸是沙门。必有如来舍利。诸龙利之。船主检验果得佛牙。时沙门举佛牙俯谓龙曰。吾今寄汝不久来取。遂不渡河回船而去。顾河叹曰。吾无禁术龙畜所欺。重往印度学禁龙法。三岁之后复还本国。至河之滨方设坛场。其龙于是捧佛牙函以授沙门。沙门持归。于此伽蓝而修供养。

伽蓝南十四五里有小伽蓝。中有观自在菩萨立像。其有断食誓死为期。愿见菩萨者。即从像中出妙色身。

小伽蓝东南三十余里至大山。有故伽蓝。形制宏壮芜漫良甚。今唯一隅起小重阁。僧徒三十余人。并学大乘法教。昔僧伽跋陀罗(唐言众贤)论师。于此制顺正理论。伽蓝左右诸窣堵波。大阿罗汉舍利并在。野兽山猿采华供养。岁时无替如承指命。然此山中多诸灵迹。或石壁横分峰留马迹。凡厥此类其状谲诡。皆是罗汉沙弥群从游戏。手指麾画乘马往来。遗迹若斯难以详述。

佛牙伽蓝东十余里。北山崖间有小伽蓝。是昔索建地罗大论师。于此作众事分毗婆沙论。

小伽蓝中有石窣堵波。高五十余尺。是阿罗汉遗身舍利也。先有罗汉形量伟大。凡所饮食与象同等。时人讥曰。徒知饱食安识是非。罗汉将入寂灭也。告诸人曰。吾今不久当取无余欲说自身所证妙法。众人闻之。相更讥笑。咸来集会共观得失。时阿罗汉告诸人曰。吾今为汝说本因缘。此身之前报受象身。在东印度居王内厩。是时此国有一沙门。远游印度寻访圣教诸经典论。时王持我施与沙门。载负佛经而至于此。是后不久寻即命终。乘其载经福力所致遂得为人。复钟余庆早服染衣。勤求出离不遑宁居。得六神通断三界欲。然其所食余习尚然。每自节身三分食一。虽有此说人犹未信。即升虚空入火光定。身出烟焰而入寂灭。余骸坠下起窣堵波。

王城西北行二百余里至商林伽蓝。布刺拏(唐言圆满)论师。于此作释毗婆沙论。

城西行百四五十里。大河北接山南至大众部伽蓝。僧徒百余人。昔佛地罗论师。于此作大众部集真论。

从此西南踰山涉险。行七百余里至半笯(奴故反)嗟国(北印度境)

半笯嗟国。周二千余里。山川多畴垄狭。谷稼时播花果繁茂。多甘蔗无蒲萄。庵没罗果乌淡跋罗茂遮等果。家植成林珍其味也。气序温暑风俗勇烈。裳服所制多衣氎布。人性质直淳信三宝。伽蓝五所。并多荒圮。无大君长役属迦湿弥罗国。城北伽蓝少有僧徒。伽蓝北有石窣堵波。寔多灵异。

从此东南行四百余里至曷逻阇补罗国(北印度境)

曷逻阇补罗国。周四千余里。国大都城周十余里。极险固多山阜。川原隘狭地利不丰。土宜气序同半笯嗟国。风俗猛烈人性骁勇。国无君长役属迦湿弥罗国。伽蓝十所。僧徒寡少。天祠一所外道甚多。自滥波国至于此土。形貌粗弊情性猥暴。语言庸鄙礼义轻薄。非印度之正境。乃边裔之曲俗。

从此东南下山渡水。行七百余里至磔迦国(北印度境)
