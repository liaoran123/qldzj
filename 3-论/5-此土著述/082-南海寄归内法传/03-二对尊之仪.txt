
准依佛教。若对形像及近尊师。除病则徒跣是仪。无容辄着鞋履偏露右肩。衣掩左髆首无巾帊。自是恒途余处游行。在开非过。若是寒国听着短靴。诸余履屣随处应用。既而殊方异域。寒燠不同。准如圣教。多有违处。理可隆冬之月权着养身。春夏之时须依律制。履屣不旋佛塔。教已先明。富罗勿进香台。颁之自久。然有故违之类。即是强慢金言。
