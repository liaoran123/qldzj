
夫礼敬之法。须合其仪。若不顺教。则平地颠蹶。故佛言。有二种污触。不应受礼。亦不礼他。若违教者。拜拜皆招恶作之罪。何谓二污。一是饮食污。谓若食啖一切诸物。下至吞嚼一片之药。若不漱口洗手已来。并不合受礼礼他若饮浆或水。乃至茶蜜等汤。及酥糖之类。若未漱口洗手。礼同前犯。二是不净污。谓大小行来身未洗净。及未洗手漱口。或身或衣被。便利不净洟唾等污。未净已来。若旦起未嚼齿木。礼同前犯。又于大众聚集斋会之次合掌。即是致敬故。亦不劳全礼。礼便违教。或迮闹处。或不净地。或途路中礼亦同犯。斯等诸事并有律文。但为日久相承地居寒国。欲求顺教事亦难为。莫不引同多以自慰。讵肯留心于小罪耳。
