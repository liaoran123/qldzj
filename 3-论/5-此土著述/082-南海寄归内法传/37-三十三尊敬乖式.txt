
夫礼敬之仪。教有明则。自可六时策念四体翘勤。端居一房乞食为业。顺头陀之行。修知足之道。但着三衣不畜盈长。无生致想有累全祛。岂得辄异僧仪别行轨式。披出家服不同常类。而在廛肆之中礼诸俗流。捡寻律教全遮此事。佛言。有二种应礼。所谓三宝及大己苾刍。又有赍持尊像在大道中。尘坌圣容以求财利。或有钩身刺脸断节穿肌。诈托好心本希活命。如斯之色西国全无。劝导诸人勿复行此。
