
食罢之时。或以器承。或在屏处。或向渠窦。或可临阶。或自持瓶。或令人授水。手必净洗口嚼齿木。疏牙刮舌务令清洁。余津若在即不成斋。然后以其豆屑。或时将土水捻成泥。拭其唇吻令无腻气。次取净瓶之水盛以螺杯。或用鲜叶。或以手承。其器及手。必须三屑净揩(豆屑土干牛粪)洗令去腻。或于屏隐净瓶注口。若居显处律有遮文。略漱两三方乃成净。自此之前口津无宜辄咽。既破威仪咽咽得罪。乃至未将净水重漱已来。涎唾必须外弃。若日过午更犯非时。斯则人罕识知。纵知护亦非易。以此言之。豆面灰水诚难免过。良为牙中食在舌上腻存。智者观斯理应存意。岂容正食已了谈话过时。不畜净瓶不嚼齿木。终朝含秽竟夜招愆。以此送终固成难矣。其净瓶水或遣门人持授。亦是其仪也。
