
如杂宝藏经云。佛言。过去世时。亦复曾于迦尸国毗提醯国二国中间有大旷野。有恶鬼名沙吒卢。断绝道路。一切人民无得过者。有一商主。名曰师子。将五百商人欲过此路。诸人恐怖畏不可过。商主语言。慎莫怖畏。但从我后。于是前行到于鬼所。而语鬼言。汝不闻我名也。答言。我闻汝名故来欲战。问言。汝何所能。即捉弓箭而射是鬼。五百发箭皆没鬼腹。弓刀器仗亦入鬼腹。直前拳打拳复入去。以右手托右手亦着。以右脚蹋右脚亦着。以左脚蹋左脚亦着。又以头打头亦复着。鬼作偈言。

汝以手脚及与头　　一切诸物悉以着
余有何物而不着

商主说偈而答言。

我今手足及与头　　一切财钱及刀仗
此诸杂物虽入没　　唯有精进不着汝
精进若当不休息　　与汝斗诤终不废
我今精进不休息　　终不于汝生怖畏

时鬼答言。今为汝故。五百贾客尽皆放去。
