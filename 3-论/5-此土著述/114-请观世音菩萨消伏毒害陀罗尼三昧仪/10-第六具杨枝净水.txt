
经云。尔时毗舍离人即具杨枝净水。授与观世音菩萨。止观但云设杨枝等不言授与。今依经令行人跪授。唱云。

我今已具　杨枝净水　唯愿大悲　哀怜摄受(三说。辅行事解云。以观音左手把杨枝。右手持澡瓶。是故请者须备二物。疏云。此是劝具要因正为机感也。杨枝拂动以表慧。净水澄停以表定。杨枝又二义。一拂除对消义。二拂打对伏义。又拂除对消灭。二折伏即对消除。净水亦二义。一洗除对消义。二醒悟对伏义。又四义。一洗二润渍三醒悟四安乐。洗对消灭之消。润对消除。醒悟对降伏之伏。安乐对平伏之伏。又洗除对消伏毒害。大悲拔苦是慧义。润渍是大慈与乐是定义。醒悟是慧义。安乐是定义。约十种行人。各作与拔等云云)
