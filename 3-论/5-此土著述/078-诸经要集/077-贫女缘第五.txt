
如贤愚经云。昔佛在世时。尊者迦旃延。在阿槃提国。时彼国中。有一长者大富饶财。家有一婢小有愆过长者鞭打昼夜走使。衣不盖形食不充口。年老辛苦思死不得。适持[土*瓦]诣河取水。举声大哭。尔时尊者。闻其哭声往到其所。问知因缘。即语之言。汝若贫者。何不卖之。老母答言。谁买贫者。迦旃延言。贫实可卖。老母向言。贫可卖者。卖之云何。迦旃延言。汝若卖者。一随我语。告令先洗。洗已教施。母白尊者。我今贫穷身上衣无。手许完纳。唯有此[土*瓦]是大家许。当以何施。即持钵与。教取水施。受为咒愿。次与授戒。复教念佛。竟问之言。汝止何处。婢即答言。无定止处。随舂炊磨即宿其处。或在粪堆。尊者语言。汝好勤心恭谨走使。伺其大家一切卧讫。窃开户入。于其户内敷草而坐。思惟观佛。母受教已。至夜坐处户内命终。生忉利天。大家晓见嗔恚而言。此婢常不听入舍。何忽此死。即便遣人。以草系脚置寒林中。此婢生天与五百天子以为眷属。即以天眼。观见故身生天因缘。寻即将彼五百天子。赍持香华到寒林中。烧香散花供养死尸。放天光明照于村林。大家见怪。普告远近。诣林观看见已语言。此婢已死何故供养。天子报言。此吾故身。即为具说生天因缘。后皆回诣迦旃延所。礼拜供养因缘说法。五百天子。悉皆获。得须陀洹果。既得果已还归天上。以是因缘。智者应当如是学之。

又佛说摩诃迦葉度贫母经云。佛在舍卫国。是时摩诃迦葉。独行教化到王舍城。常行大哀福于众生。舍诸豪富而从贫乞。时欲分卫。先入三昧。何所贫人吾当福之。即入王舍大城之中。见一孤母最甚贫困。在于街巷大粪聚中。傍凿粪聚以为岩窟。羸劣疾病常卧其中。孤单零丁无有衣食。便于岩窟施小篱栅。以障五形。迦葉三昧。知此人宿不植福是以今贫。知母受命终日在近若吾不度永失福堂。母时饥困。长者青衣。而弃米汁臭恶难言。母从乞之。即以破瓦。盛着左右。迦葉到所。咒愿从乞。多少施我可得大福。尔时老母即说偈言。

举身得疾病　　孤穷安可言
一国之最贫　　衣食不盖形
世有不慈人　　尚见矜愍怜
云何名慈哀　　而不知此死
普世之寒苦　　无过我之身
愿见哀矜庶　　实不为人惜

摩诃迦葉即答偈言。

佛为三界尊　　吾备在其中
欲除汝饥贫　　是故从贫乞
若能减身口　　分铢已为施
长夜得解脱　　后生得豪富

尔时老母。闻偈欢喜。心念前日有臭米汁。是以施之。则不可饮。遥启迦葉。哀我受不。迦葉答言。大善。母即在窟匍匐取之。形体裸露不得持出。侧身偻体。篱上受与。迦葉受之。尊口咒愿使蒙福安。迦葉心念。若吾赍去。着余处饮。母则不信。谓吾弃之。即于母前饮讫荡钵。还着囊中。于是老母特复真信。迦葉自念。当现神足。令此母人必获大安。即在空中广现神变。尔时母人见此踊跃。一心长跪遥视迦葉。迦葉告曰。母今意中。所愿何等。即启迦葉。愿以微福。得生天上。于是迦葉忽然不现。老母数日寿终。即生忉利天上。威德巍巍震动天地。光明挺特。譬如七日一时俱出。照曜天宫。帝释惊悸。何人福德感动胜吾。即以天眼。观此天女。福德使然。即知天女本生来处。尔时天女即自念言。此之福报。缘其前世供养迦葉所致。假令当以天上珍宝种种百千施上迦葉。犹尚未报须臾之恩。即将侍女。持天香花忽然来下。于虚空中散迦葉上。然后来下。五体投地礼毕却住。叉手叹曰。

大千国土　　佛为特尊　　次有迦葉
能闭罪门　　昔在阎浮　　粪窟之前
为其贫母　　开说真言　　时母欢喜
贡上米潘　　施如芥子　　获报如山
自致天女　　封受自然　　是故来下
归命福田

天女说已。俱还天上。帝释心念。女施米汁乃致此福。迦葉大哀。但福劣家不往大姓。当作良策。即与天后持百味食。盛小瓶中诣王舍城。巷边作小陋屋。变其形状。似于老公。身体痟瘦。偻行而步。公妻二人而共织席。贫穷之状不储饮食。迦葉后行分卫。见此贫人而往乞食。公言。至贫无有如何。迦葉咒愿良久不去。公言。我等夫妻。甚老织席。不暇向乞。唯有少饭。适欲食之。闻仁慈德但从贫乞。是以福之。今虽穷困。意自割损以施贤者。审如所云。令吾得福。天食之香非世所闻。若预开瓶苾芬之香。迦葉觉之全不肯取。即言。道人弊食不多。将钵来取迦葉即以钵取受。咒愿施家。其香普熏王舍大城及其国界。迦葉即嫌其香。公母释身。疾飞空中。弹指欢喜。迦葉思惟。即知帝释化作老公而为福祚。吾今已受不宜复还。迦葉赞叹帝释种福无厌。忍此丑类。来下殖福。必获影报。帝释及后倍复欣踊。是时天上伎乐来迎。帝释到宫。倍益欢喜　　颂曰。

浮云南化竟无归　　子客东西何可依
原宪糟糠窃有望　　田氏膏腴讵敢希
蔼蔼庑庭绝车马　　寂寂蓬门掩席扉
宿昔偷光吝余照　　今日穷途空自欺
