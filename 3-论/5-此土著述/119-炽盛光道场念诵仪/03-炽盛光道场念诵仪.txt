
夫法仪施设在乎必当为主。若言理有归何须诤论除传者不肖醍醐杀人。炽盛光大威德真言者。大圣垂愍别示神方。虽言小异持盖功深难测。专心暂诵立见有功。岂在载言。

第一设坛场供养自有三意。

初示清净处者。经文但云于清净处。不别指方隅。又云于国于家及分野处。若定须闲静离于阓闹。别求净地者。或若一家灾难起时。贫庶之士。屋但逾寻室唯方丈。四迫邻含傍远精蓝。岂亦专令别求净地。若其无者便合坐受灾耶。理而推之决不然矣。今作二意若贫者秖于所住选于胜处。便于净地安立道场(若大悲经中。用刀咒二十一遍。画地为界。或想到处为界。若灾难变缘急准此。便可持诵)

若国王大臣及豪富者。选取上处避喧远秽。迥绝之室及先非秽染。或新立堂宇最为第一。若苾刍精舍亦选可知。当于其处作诵咒场。

二立道场法。若国王臣庶并须预空其屋。净洁扫洒香泥涂地。随看广狭而安道场。于香坛上正面安释迦像。以曼殊普贤观音等像从之。四方安护世四天王像。坛中佛前安忿怒明王像(圣捺迦忿怒金刚童子菩萨成就轨仪经上卷。金刚藏菩萨云。画菩萨法。取白氎用牛尿洗。复用香水濯之。于闲静处。对佛前舍利塔。不应用皮胶和彩色。画笔色盏须新者。画匠澡浴着净衣受八斋戒。勿吐气以冲其像。亦不与画人论其价直。其像独身从海涌出。如吠琉璃色。身有六臂。臂膊佣停相貌充满。面有三目。其目赤色。首戴宝冠。狗牙上出口咬下唇。颦眉威怒。又于海中画一宝山。像以左足踏于宝山。山上有妙莲华。以承其足。右足在海水中立没其半膝。右第一手持金刚杵作掷势。第二手持母婆罗棒。谓棒一头如铁杵形。第三手执钺斧。左第一手把棒。第二手如拟势。作金刚拳舒头指。第三手持剑。以大蛇于身角络系。又以一切毒蛇。膊钏臂钏腰绦璎珞及耳珰系发。又以大蛇绕腰三匝。身背圆光火焰围绕。于火焰外有其云电。以相辅翼也)以设睹噜形对之(梵语设睹噜。此翻为冤。即画冤家形于忿怒明王像前也)余绕四壁。列诸星曜净居天等位。供养取意自裁。

三供养者。并悬新缯盖旛华。珍果名香饮食。种种精美竭诚尽力。若实贫乏亦随己所有尽出供养。无令隐惜诳圣欺心。

第二示方法　经云我今说过去娑罗王如来所说。炽盛光大威德陀罗尼除灾难法。若有国王及诸大臣。所居之处及诸国界。或被五星陵逼。罗睺彗孛妖星。照临所属本命宫宿。及诸星位或临帝座。于国于家及分野处陵逼之时。或退或入作诸障难者。但于清净处置立道场。念此陀罗尼一百八遍或一千遍。若一日二日三日乃至七日。依法修饰坛场至心受持读诵。一切灾难悉皆消灭不能为害。乃至云。若有苾刍苾刍尼族姓男族姓女。受持读诵此陀罗尼者。能成就八万种吉祥事。能除灭八万种不吉祥事等。据于经文具乎四义。一所消三障。二能消胜法。三明力用。四显陀罗尼。经云一切灾难悉皆消灭。一切之言包乎三障。而业障经分明。然由烦恼故有业。业必招报也。又内身外报灾难等事。是报障也。专明内心。是烦恼障也。若起决定心动发身口。必牵来报者。是业障也。若尔恶星灾星异都不关心。云何是业障。答此乃外相表业将起。是业责报之相。业障感报。故其相现前。业障外彰报对不久。若无方法何以禳之。所以第二有能消方法。若一日二日三日乃至七日。诵此陀罗尼一百八遍。表破一百八烦恼。成就百八三昧。或一千遍成就千种法门。故约三业持咒。作三德方法。以事表理但于清净处。置立道场处。清净身须沐浴。以外明内表作法身。念此陀罗尼。欲知智在说表作般若。至心受持。信力故受念力故持。拟作解脱。作法若成。必恶灭善生。故第三明于力用。夫人身本于不净。莲华本于淤泥。今近因三业规矩。远成三德妙义。身业成能禳报障。口业成能禳烦恼障。至心能禳业障。三业既消即成三德。故第四显陀罗尼。体三障既其以转理数成于三德。报障转成法身德。烦恼障转成般若德。业障转成解脱德。如此三法即陀罗尼三德妙体非空而空慧光炽盛。非寂而寂具大威德。遮九界恶持佛界善。遮持不二举一具三言三即一。苟非三德秘咒。安能成就八万种吉祥事。能除灭八万种不吉祥事耶。略示如此。委陈行相。如摩诃止观具明。

第三拣众清净　经云。若有国界不安灾难竞起。请清净众拣众为二。一旧行清净。二入道场行清净。旧即出家已来精玩律范定慧循修。遍检七支曾无一过。大集开其悔净。尚名污道。近世三学难具。四仪易颓。但取随分如法之僧。不犯重戒曾无丑露。檀越信奉亦得清净。恐拣众太精世少良导。若尘埃过甚三业彰露。及为贪供养诳说清净。南山云人前似人屏处如鬼。天龙恶见鬼魅嗤诮。如此又何能持咒却灾乎。又何能使列宿收光妖怪灭影乎。二入道场行清净者。众虽旧行净洁堪为福田。至入道场更加严肃。先须洗染新净衣服料理威仪。令去就安庠生人善敬。每日沐浴饮食洗漱。勿得语笑为施主调谑。瞻望堂室道场未满。预筹信施喜恚多少。非时汤果无度须索。饮食粗细勿起恚爱。勿睡勿倚。謦咳弹指警喧俗舍。当可意知勿使生人讥诮。或为国王大臣。弥加至诚肃清三业。可以意知。

第四诵咒法　夫诵咒法者。历览念诵部。诸文设轨不同。今取大意略示。或礼佛前及礼后诵。皆须一上满一百八遍。据此文须厉声令声不得有间。如钻火法。若运手间断则烟燧歇灭取火不成。今亦如是。又如[虫*莆]蠦祝虫为子。声声不绝咒成方罢。今亦如是。若一上发声咒未满百八。则咒功不成。所作空过兼有障难。若水火事急起时须心念言。我咒法未断即来续之。至去须心悬不断。中间不得接人言语。来时复心念言。我已复来续满咒数。除此急外余事不得辄开。若故开者定得障难。宜专慎之。切不得行来做作手运口诵及正诵持应接人语。快须满数然后作事。兼并须界内或跪或坐。诵之辄不得离界又坛内若一日若二日至七日。不得一弹指顷阙人诵咒。唯除礼佛及饮食时。多见时僧不识触犯。任意乱为笑语不拘。出入无度饮食不节。恣餐药石果蓏及食供养三宝并鬼神斋食。坐立行住皆口诵咒不拘界内界外。眼耳不禁声色。身心不奉节度。非唯自生障道。亦令施主返得灾殃。纵未现应亦全无益。虚消信施不念地狱。哀哉苦哉。望善思之恶切之。语不在读过意在行持。近世滋彰卒难改革。有识之者寒心思之。

第五三业供养。礼请陈意自为七。一者三业供养。二者奉请三宝。三者赞叹三宝。四者作法持咒。五者礼佛。六者忏悔。七者行道。旋绕将入道场。先令一人持咒。结界护持恐有留难。结界竟然后可以作法。
