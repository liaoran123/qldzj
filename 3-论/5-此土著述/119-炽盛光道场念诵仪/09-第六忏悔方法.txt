
行者既礼佛竟。即于法座前。正身威仪烧香散华。存想三宝畟塞虚空。如对目前一心一意。普与众生行忏悔法。生重惭愧。发露无量劫来。及至此生与一切众生。三业所造一切恶业。断相续心。从于今日乃至尽未来际。终不更造一切恶业。所以者何。业性虽空果报不失。了空之人尚不作善况复作罪。若造罪不止悉是颠倒因缘。则受妄果。是故行者以知空故。生大惭愧发露忏悔(逆顺十心如常)

至心忏悔我比丘(某甲)归命顶礼。十方一切常住三宝。释迦牟尼娑罗王佛曼殊室利。忿怒明王。金刚手菩萨摩诃萨等。愿起哀怜现前明证。我与法界一切众生。心性平等威德炽盛。具足总持。同佛所证。清净涅槃最上安乐。我无始来迷惑不了。随无明流于生死中受诸热恼。为身口意造诸恶业。十不善法五逆七遮。破佛律仪侵损常住。谤法谤人谤无因果。如是罪障无量无边。当堕阿鼻及诸地狱。畜生饿鬼恶道受身。百劫千劫永无出期。以恶业故现感灾殃。五星陵逼本命宫宿。及诸星位罗睺彗孛妖怪恶星作诸障难。或现身疾病王法所加。水火盗贼劫夺漂烧。冤家谋害诸恶横事。厌祷咒诅一切不祥。今奉本师释迦文佛教。我诵持威德神咒。如是灾难皆悉灭除。一切吉祥令得成就。惟愿世尊诸大菩萨。受我忏悔满我所求。令我熏修庄严福慧。弘通佛法开化众生。三宝光扬法灯相续。诸天星宿增长威权。风雨以时护持国界。圣君圣化臣宰忠贤。万姓四民各臻福寿。十方信施父母师僧。法界众生一切含识。三障消除同成佛道(忏悔已归命礼三宝)

为施主当诵此文至心忏悔我在家弟子(某甲)稽首归命。十方三世三宝。本师释迦牟尼佛等。娑罗王佛。七佛世尊惟愿大慈大悲受我忏悔。我与法界一切众生。无始迷妄。随贪嗔痴造诸恶业。由恶业故。堕在三涂受诸苦报。罪毕得出偶受人身。恶习难除余业残报。及以今生更造。杀生劫盗嗜酒贪非。欺诳无道背理求财。以是因缘未来恶报。现感灾殃横罗恶事。或五星陵逼罗睺计都彗孛妖怪镇临宫宿。灾难并起种种侵陵。及宿世冤家竞相谋害。诸恶横事口舌厌祷咒诅毒药。官事所牵禁系枷锁。受诸楚痛。水火盗贼劫夺漂焚钱财舍宅一切破坏。所有眷属离间斗诤互相残害。如是等种种恶报。由心所生惭愧克责。今日严净道场。归命三宝诸佛贤圣。惟愿悉来受我忏悔。发露众罪不敢覆藏。烧香散华诵持神咒。作除障难法求大吉祥。一切恶曜灾星傍临正照冤家咒诅诸不吉祥。永得消除无使侵害。又愿十方三宝菩萨天仙威德咒王加持覆护。变灾为福皆得吉祥。富足钱财充盛眷属。所求皆得一切随心。饮食丰盈寿命长远。六亲和穆围苑滋荣。长幼同心常奉三宝。深信因果无敢为非。读诵大乘愿求净报。生生之内常住佛家。受受之身行菩萨道又愿。

皇帝圣主。仁慈广大覆育黎甿。雨顺风祥边安中静。州县官属。常受宠恩弥加清显。境邑之内百姓咸安。彗孛诸星不兴灾难。然后虚空法界六道四生。我此道场所有福业。一切回向同成佛道(忏悔发愿已。归命礼三宝)
