
汉阴生者。长安渭桥下乞小儿也。常于市丐。市中餍之。以粪洒之。旋复见黑洒衣。不污如故。长吏知试系着桎梏。而续在市丐。试欲杀之乃去。洒之者家室屋自坏杀十余人。长安中谣言曰。见乞儿与美酒。以免坏屋之咎。见搜神记。

颂曰。

业风常泛滥　　苦海涛波声
漂我常游浪　　远离涅槃城
何时慈舟至　　运我出爱瀛
寔由高慕施　　顿舍贫穷情
罪垢蒙除结　　神珠启闇明
贵门光景丽　　贱业永休宁
志求八解脱　　誓舍六尘萦
傥遇慈父诲　　开我心中怦
