
如僧祇律云。佛告诸比丘。过去世时。有城名波罗柰。国名伽尸。有一婆罗门。有摩沙豆陈久。煮不可熟。持着肆上欲卖与他。都无人买。时有一人。家有一态驴市卖难售。时陈豆主便作是念。我皆以豆买此驴用。便往语言。汝能持驴贸此豆耶。驴主复念。用是态驴为当取彼豆。即便答言。可尔。得驴已欢喜。尔时豆主便作是念。今得子。便即说颂曰。

婆罗门法巧贩卖　　陈久冰豆十六年
唐尽汝薪煮不熟　　足折汝家大小齿

尔时驴主。亦作颂曰。

汝婆罗门何所喜　　虽有四脚毛衣好
负重着道令汝知　　锥刺火烧终不动

尔时豆主。复说偈言。

独生千秋杖　　头着四寸针
能治败态驴　　何忧不可伏

尔时驴闻复嗔即说颂曰。

安立前二足　　双飞后两蹄
折汝前版齿　　然后自当知

尔时豆主闻驴此颂。复说偈言。

蚊虻毒虫螫　　唯仰尾自防
当截汝尾却　　令汝知辛苦

尔时驴复以偈答曰。

从先祖已来　　行此[怡-台+龍]悷法
今我故承习　　死死终不舍

尔时豆主知此弊恶不可苦语。便更称誉以颂答曰。

音声鸣彻好　　面白如珂雪
当为汝取妇　　共游林泽中

驴闻软爱语。即复说颂曰。

我能负八斛　　日行六百里
婆罗门当知　　闻妇欢喜故

颂曰。

性爱和柔　　贤愚亲附　　情贪粗犷
人畜远虑　　外违常策　　内顺常御
万代扬名　　千龄久住
