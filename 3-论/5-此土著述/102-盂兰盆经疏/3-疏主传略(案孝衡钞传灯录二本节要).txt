
终南山圭峰宗密禅师。果州西充县人也。姓何氏。唐建中元年生。髫龀通儒书。冠岁探释典。元和二年将赴贡举。偶造遂州道圆和尚法席。欣然契会。遂求披削。当年进具。传契心印。又遍访名能。广乎知见。著述圆觉华严涅槃金刚起信唯识盂兰盆法界观行愿经等疏钞。并集诸宗禅言。为禅源诠。及酬答书偈议论等。总百余卷。并传于世。文宗太和中。诏入内赐紫。累问法要。朝士倾慕。寻请归山。至会昌元年正月六日。于兴福塔院坐灭。四众哀泣喧野。奉全身于圭峰。茶毗得舍利数十粒。明白润大。藏之石室。世寿六十二。僧腊三十四。宣宗追谥定慧禅师。塔曰青莲。尝有偈云。作有义事。是惺悟心。作无义事。是狂乱心。狂乱随情念。临终被业牵。惺悟不繇情。临终能转业。
