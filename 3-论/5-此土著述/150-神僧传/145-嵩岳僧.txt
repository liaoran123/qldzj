
嵩岳破窖堕和尚。隐居嵩山。山有庙甚灵。惟安一窖祭无虚日。师入庙以杖击窖云。此泥瓦合成。圣从何来灵从何起。又击三下。窖乃倾破堕落。须臾一青衣人设拜师前曰。我本此窖神久受业报。蒙师说无生法得脱此生。特来礼谢。再拜而去。少顷徒众问师。窖神得何经旨便得生天。师曰。我只向伊道。只泥瓦合成别无道理为伊。众无语。师良久云。会么。众云。不会。师曰。本有之性为什么不会。众僧乃礼拜。师曰。破也堕也。于是其众大悟玄旨。
