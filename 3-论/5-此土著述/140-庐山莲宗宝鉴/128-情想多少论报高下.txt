
首楞严经云。佛告阿难。一切世间生死相续。生从顺习死从变流。临命终时未舍暖触。一生善恶俱时顿现。纯想即飞必生天上。若飞心中兼福兼慧。及与净愿自然心开。见十方佛一切净土随愿往生。情少想多轻举非远即为飞仙。情想均等不飞不坠生于人间。想明斯聪情幽斯钝。情多想少流入横生。重为毛群轻为羽族。七情三想沉下水轮生于火际。受气猛火身为饿鬼常被焚烧。水能害己无食无饮。经百千劫。九情一想下洞火轮轻生有间重生无间。二种地狱纯情即沉入阿鼻狱。若沉心中有谤大乘毁佛禁戒。诳妄说法虚贪信施滥膺恭敬。五逆十重更生十方阿鼻地狱。
