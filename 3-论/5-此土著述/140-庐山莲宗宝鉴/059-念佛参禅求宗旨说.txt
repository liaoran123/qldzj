
慈觉赜禅师云。念佛不碍参禅。参禅不碍念佛。法虽二门理同一致。上智之人凡所运为不着二谛。下智之人各立一边。故不和合多起纷争。故参禅人破念佛。念佛人破参禅。皆因执实谤权。执权谤实。二皆道果未成。地狱先办。须知根器深浅各得所宜。譬如营田人岂能开库。开库人安可营田。若教营田人开库。如跛足者登山。若教开库人营田。似压良人为贱。终无所合也。不若营田者且自营田。开库者且自开库。各随所好皆得如心。是故念佛参禅各求宗旨。溪山虽异云月是同。可谓处处绿杨堪系马。家家门首透长安。
