
大弥陀经云。诸念佛人生净土已。即入七宝池中澡雪形体。荡涤情虑各座一华上。自然微风吹动诸宝行树。出微妙音散诸宝华。异香芬馥皆作佛事。闻者喜悦无量。自然心开各往修进。有在地讲经者。有在地诵经者。有在地说经者。有在地口授经者。有在地听经者。有在地念经者。有在地思道者。有在地坐禅一心者。有在地经行者。有在虚空中讲经者。有在虚空中诵经者。有在虚空中说经者。有在虚空中口授经者。有在虚空中听经者。有在虚空中。念经者。有在虚空中思道者。有在虚空中坐禅一心者。有在虚空中经行者。其间声闻弟子皆发大心。有未得圣果者。因是而得圣果。有未得不退转地者。因是而得不退转地。菩萨各随其资而有所得。莫不忻然适意而悦。游戏三昧利乐有情。由念佛之坚心称弥陀之本愿。往生佛子同列此班。智慧辩才神通如意风帆势顺速证菩提。超万劫之轮回。得诸天之仰重。净业胜善大果昭然。寄语同流无忘此事。蠕动蜎飞犹有分。大丈夫儿当勉旃。
