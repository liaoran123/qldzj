
鼓音王经云。过去劫中有国名妙喜。王名憍尸迦。祖父清泰国王。父月上转轮王。母殊胜妙颜。生三子长曰月明。次曰憍尸迦。三曰帝众。时有一佛出世。名曰世自在王。憍尸迦心发道意。弃舍国位投佛出家。号曰法藏比丘。又大弥陀经云。法藏比丘于世自在王佛所。发无上意。一切世间无能及者。时佛说二百一十亿诸佛刹土应其心愿。法藏稽首礼佛。广说四十八愿云(本经具载)若不尔者誓不成佛。是时大地震动。天雨妙华空中。同声赞言决定成佛。
