
因修白业果感净方。化佛引上金台圣贤迎归乐国。高超三界迥出四流。业尽尘消亡情绝虑。质托莲苞之内神游宝界之中。面奉阿弥陀佛为本师。得见观音势至为亲友。清净海众大会宝池。九品胜流各说本行。五香拂体三德严身。暂扇微风聆众音之演法。缤纷花雨睹焰网之舒光。缥缈云霞近浮神足轻。盈衣裓盛接妙华。晨谒慈颜得法印而还国。暮游金刹听玉偈以逍遥。瑞莲初绽为遣残殃。新学化生行成不退。岂惟近忘粗苦抑亦佛果非遥。戏玩琼林灌沐德水百宝之楼阁华丽七重之行树森严。景序长春地平如掌。衣食随念而至。天乐不鼓自鸣受用。出于自然快乐。实非人世诸天万亿倍不可比论。诸佛恒河沙悉皆称赞。身具光明妙相迹践圣道香阶。寿命难量悲愿无尽。舍两重生死既非果趣之身。获本际常光离去来之相。缘强德胜皆由念佛心生。福备寿长尽是净因感报。故知佛有摄生之愿。生有感佛之因。如是胜缘起于信愿。以斯妙果成就正依。或禅诵七宝池边。或经行黄金地上。饱禅悦法喜珍味。挂慈悲喜舍天衣。功德资神增加悲智。雍容办道长养圣胎。入无生门。便登菩萨之位。得阿跋致不退菩提之心。住法王家尽授如来之记。闻大乘法同称补处之尊。念念虚玄心心静虑。得三昧正定具六种神通。献供十方往来无碍。分身亿刹不失定心。洒法水于三千出众生于火宅。自他兼利行愿周圆。可谓百千三昧尽唯心。功德庄严归自己。
