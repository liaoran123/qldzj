
不修净业者云。游心禅定悟性真宗。或闻说净土必曰。净土唯心我心既净则国土净。何用别求生处。寂室曰。且维摩经中云。如来以足指按地。见娑婆国土悉皆严净。而众会不见。惟螺髻梵王得知。今之说悟性者。能如梵王所见净土不。况汝居卑室陋屋必羡之以大厦高堂。脱粟藜羹者。必羡之以珍羞上味。弊袍短褐者。必羡之以绫罗轻縠若云心净土净。则不消如是分别也。况当老病死苦世间违情之时。颜色与未悟者同。是则口唱心净土净之言。身被秽土苦恼之缚。其自欺之甚也。不然应须信教仰理。于净土从而修之。
