
昔永嘉大师。往曹溪礼拜六祖。印证心地述证道歌云。自从认得曹溪路了了生死。不相干是故。天下禅宗出乎曹溪之源。目曰曹溪路也。何期愚人妄指人身有浃湷双关作。曹溪一派又妄说。六祖云。宁度白衣千千万。不度空门半个僧。如斯之辈非特惑于后人。是亦诬于先圣。岂不闻。永嘉云。第一迦葉首传灯。二十八代西天记法。东流入此土。菩提达磨为初祖。六代传衣。天下闻后人得道无穷数。又岂有度白衣而不度空门乎。於戏邪妄之徒。不知来历。窃祖师之名。同魍魉妖孽。见解迷误善人。正是一盲引众盲。相牵入火坑也。吾知祖宗实德是以称而传之。吾知阐提薄福谤辱吾宗。是以恐而惧之。吾尚知而大惧。汝谤圣师之道诳后学之人。安得不益惧于吾乎。汝速宜磨灭改而正之。无贻我羞之为愈也。
