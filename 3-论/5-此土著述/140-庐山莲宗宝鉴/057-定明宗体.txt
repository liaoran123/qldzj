
慈恩通赞云。此方先德总判经论有其四宗。一立性宗。二破性宗。三破相宗。四显实宗。涅槃华严法华等。是显于真实中道义。故舍化城而归宝所等。故弥陀经乃第四宗也。依文判教。教但有三。以类准宗。宗有其八。一我法俱有宗。二有法无我宗。三法无去来宗。四现通假实宗。五俗妄真实宗。六诸法但名宗。七胜义皆空宗。八应理圆实宗。故华严及弥陀经是八宗收。
