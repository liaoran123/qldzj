
师讳省常。字造微。颜氏子钱塘人。十七岁出家受具戒行谨严。通大乘起信。习天台止观法门。续庐山远公遗风。宋淳化中住杭州西湖昭庆寺。专修净业结净行社。相国向公王文正公且为社首。士大夫预会皆投诗颂自称净行弟子。师乃自刺指血和墨。书华严经净行品。每书一字三拜三围绕三称佛名。刊板印成千卷分施千人。又以栴檀香雕造毗卢遮那佛。像成而跪地合掌发誓愿云。我与一千大众八十比丘。始从今日发菩提心。穷未来际行菩萨行。愿尽此报身以生安养国。翰林承旨宋白撰碑。翰林学士苏易简作净行品序。状元孙何题社客于碑阴。孤山圆法师作师行业记中引苏公序曰。予当布发以承其足。剜身以请其法犹无嗔恨。况陋文浅学而有吝惜哉。宋公碑曰。师慕远公启庐山之净社。易莲花为净行之名。远公当衰季之时所结者半隐沦之士。上人属升平之世所交者多有德之贤。方前则名士且多。垂裕则津梁曷已。因二公之言想当时之盛亦可概见矣。天禧四年正月十二日示寂寿六十二。
