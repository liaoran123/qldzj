
夫大乘玄要。元不离于一心。净业正因必先修于十善。断身口七重之罪。七行斯成。灭意识三毒之根。三学自备。弥陀经内求净土者之所当修。华严经中离垢地者乃能亲证。人天至于有顶以十善为受生之缘。声闻以至佛乘由十善为入道之本。弗遵佛制堕三涂之要门。纵得人身获二种之恶报。不修乃十不善道。奉持为十戒法门实乃净土镃基。普劝常修此行。是菩萨之法苑。宜令安住其中可以至无畏大城。可以登不退转地。功德讵可思量。佛子所以当学。
