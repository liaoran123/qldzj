
弥陀不离众生心是三无别。极乐遍在一切处举一全收。如帝释殿上千珠宝网。千珠光影咸入一珠。一珠光影遍入千珠。虽珠珠互遍。此珠不可为彼珠。彼珠不可为此珠。参而不杂。离而不分。一一遍彰亦无方所。弥陀净土即千珠之一。十万佛国即一佛国。各千珠之一。圣人善巧方便示人。专念阿弥陀佛乃千珠。直指一珠见一佛即见十方诸佛。亦见九界众生微尘刹海。十际古今一印顿圆。了无余法矣。
