
无上佛果名曰菩提。若发此心决定成佛。净行法门曰。凡修净土须善发心。若为自己厌五浊忻九品则违菩提心。是声闻行不应发也。若为众生起大悲心。求往彼国希速成就。道力神通遍历十方。救度一切令共成佛。则顺菩提心是菩萨行应当发也。今劝净业高流凡欲利己利他。须是发心立志应于三宝前。虔奉香花。志心发愿云。南无佛南无法南无僧。弟子(某)从于今日。发此大心不为自求人天福报。缘觉声闻乃至权乘诸位菩萨。唯依最上乘法发菩提心。愿与现生父母及多生父母。法界众生一切怨亲。同生净土皆得不退转于阿耨多罗三藐三菩提。如是三说此心时时要发日日常然。所以善财一生证果。龙女八岁成佛。地狱发心顿超十地。沙弥发意已越二乘。可谓一气回元运恩沾万物深。
