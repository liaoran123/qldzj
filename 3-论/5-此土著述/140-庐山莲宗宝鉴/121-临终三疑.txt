
慈照宗主净土十门告诫云。念佛人临终三疑不生净土。一者疑。我生来作业极重。修行日浅恐不得生。二者疑。我欠人债负。或有心愿未了。及贪嗔痴未息。恐不得生。三者疑。我虽念弥陀临命终时恐佛不来迎接。有此三疑。因疑成障。失其正念不得往生。故念佛之人切要谛信佛经明旨勿生疑心。经云。念阿弥陀佛一声。灭八十亿劫生死重罪。上至一心不乱下至十念成功。接向九莲令辞五浊。苟能心心不昧念念无差。则疑情永断决定往生。可谓十万亿程弹指到。丝毫拟议隔千山。
