
师讳宗赜。号慈觉。襄阳人也。父早亡。母陈氏鞠养于舅氏。少习儒业志节高迈学问宏博。二十九岁礼真州长芦秀禅师出家。参通玄理明悟如来正法眼藏。元祐中住长芦寺。迎母于方丈东室。劝母剪发。甘旨之外。勉进持念阿弥陀佛。日以勤志始终七载。母临终际果念佛无疾吉祥而逝。师自谓报亲之心尽矣。乃制劝孝文。列一百二十位。撰苇江集坐禅箴。仍遵庐山之规。建莲花胜会。普劝僧俗同修念佛。导以观想其次立法。预会日念阿弥陀佛。自百声至千声。千声至万声。回向发愿期生净土。各于日下以十字计之以办功课。师一夕梦一人乌巾白衣风貌清美。可三十许。揖谓师曰。欲入莲花会告书一名。师乃取会录问曰何姓名。答曰普慧。书已。白衣又云。家兄亦告上一名。师曰令兄何名。答曰普贤。言讫遂隐。师觉已谓诸耆宿曰。华严经离世间品。有普贤普慧二菩萨助扬佛法。吾令建会共期西方。感二大士幽赞。乃以二大士为会首云。于是远近皆向化焉。
