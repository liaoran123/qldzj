
夫唯心乐国普遍十方。自性弥陀圆融一智。妙应于色声之境。流光于心目之间。就中反妄归真。直下背尘合觉。昔我法藏发弘誓。启极乐之玄途。故佛世尊指西方示韦提之妙域。是乃广长舌覆而同赞。诸余经尽而独留。盖以利生之喜舍心增。应化之慈悲量大。教分九品乃别开方便之门。观明一心。实径直还源之路。圣凡际会如久客归于家乡。感应道交似稚子投于慈母。昧斯至理触类皆迷。信此圆谈事无不达。况复慈光愿摄佛力难思。顺水乘船不劳自力。推门落臼岂有他哉。有愿必迎无机不被。舟石可济狱火顿消。菩萨声闻生彼者无量无数。前贤后圣得道者可捡可寻。[賏*鳥]鹉频伽尚有法音演唱。蜎飞蠕动悉蒙教化恩慈。圣境非虚佛言不妄。何乃爱河浪底沉溺而不忧。火宅焰中焚烧而不惧。密织痴网。浅智之刃莫能挥。深种疑根。泛信之力焉能拔。遂即甘心伏意幸祸乐灾却诽清净之邦。贪恋烦恼之世。焦蛾烂茧自处余殃。笼鸟鼎鱼翻称快乐。皆由善力微而业力胜。信根少而罪根多。是以三界茫茫四生扰扰。尽贪生而兀兀孰解知归。悉逐业以悠悠。不求出要。过去生死却石难穷。未来轮回芥城何尽。匪夙生之有幸岂得遇于斯因。击鼓开囹圄之门宜应速出。逢舟济沉沦之难讵可迟疑。敬顺金文善随佛学。不闻不解者可痛可伤焉。矧兹五浊恶世四面火焚。惟佛一人力能救援既闻妙法宜植净缘。一念信诚万德因种。思齐先哲希悟真常。普皆如说奉行尽心顶礼信受。
