
凡夫业重处处贪生。若不预办工夫临终不克念佛。天台十疑论云。临终念佛名最后心。其心猛利。一念佛名即生净土。盖垂死时其心猛健决定故。胜百岁行力也。或问曰。临终念佛即得往生。何假预修胜业。答曰。人生寿夭难测短长。或即病困昏迷。或即非时奄逝。既阙生前之善。难逃后世之殃。须预作于善缘。是恐防于斯咎。十种命终不克念佛。一者善友未必相逢。二者或疾苦缠身神昏性乱。三者偏风失语不得称名。四者狂乱失心注想难克。五者或逢水火不暇志诚。六者辄遇虎狼惊惶仓卒。七者临时恶友破坏道心。八者饱食过多昏迷致命。九者军仵斗战忽尔身亡。十者或坠高岩伤中身命。故知临终难保吉凶。须是预先修习。可谓闲时做下急时用。免得临期手脚忙。
