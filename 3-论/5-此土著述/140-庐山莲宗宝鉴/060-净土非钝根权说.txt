
天台思梵讲主。久居临平山解行明峻。深造教观性相渊源。每与士大夫往复。随有所问答释粲然。一日有通判郑公。问曰。教中所明念阿弥陀佛。愿生净土。此专为钝根方便权说。上根顿悟一超直入佛地。岂假他佛净土耶。师云。吾宗先达呵此说云。佛在世文殊普贤。佛灭后马鸣龙树。此土智者大师智觉禅师。皆愿往生净土应是钝根乎。若以此为权教。将何为实耶。昔孙莘老亦疑于此。因会杨次公王敏中。辩论遂息此疑。信此净土非圣人之权设。是圆实之真宗也。注念彼佛必生净土。斯乃称性实言非权教也。
