
守护国界主经云。佛言。若人命终之时预知时至。正念分明洗浴着衣吉祥而逝。光明照身见佛相好。众善俱现。定知此人决定往生净土。若人念佛持戒无精进心。命终亦无善相亦无恶相。地府不收安养不摄。如睡眠去此人疑情未断。生于疑城五百岁受乐。再修信愿方归净土。若人起怜悯心正念现前。于财宝妻子心无爱恋。眼色清净仰面含笑。想念天宫当来迎我。耳闻天乐眼见天童。舍此报身定生天界。若人生柔软心起福德心。身无病难忆念父母妻子。于善于恶心不错乱。其心正直遗嘱家财。辞别而去。定生人界。若人于己眷属恶眼瞻视。举手扪空便利不觉。身常臭秽两目红赤。仆面而卧踡身左胁百节酸疼。或见恶相口不能言。呻吟叫唤冤债现前心识散乱狂惑颠倒。遍体如冰。手捻死拳身硬如石。此人命终定入地狱。若人好舐其唇身热如火常患饥渴。好说饮食张口不合。贪恋财宝命卒难断。开眼而去。此人定入饿鬼。若人身染重病如在云雾心神昏散。怕闻佛名多爱食啖血肉之味。不受劝化爱恋妻儿。踡手足指遍身流汗。出粗涩声口中咀沫。此相现净定入畜生。
