
师尝为慈慧文法师。作净土集序。其略曰。古今学佛多惑事理。谓理则纤尘不立。言事则万象森罗凝心。住寂则为理。动用操修则为事。遂引古云。实际理地不受一尘。佛事门中不舍一法。斯乃理事敌立空有并驰。予尝变其语曰。实际理地不少一尘。佛事门中不存一法。何则由实际理具一切法岂少一尘乎。由佛事门离一切相岂存一法乎。如此方见理事一如。空有不二矣。
