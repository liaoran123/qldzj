
夫身者。有法身有色身。传曰。智明真境尽法为身。故曰法身。父母缘生虚幻不实。故曰色身。心者。有真心有妄心。真净明妙虚彻灵通。故曰真心。随境生灭忽有忽无。故曰妄心。祖师劝修念佛三昧者。于自己真心中。流出一句阿弥陀佛。念念观照法法圆通。是谓都摄六根净念相继。于一念中普现色身三昧。今时有一等人。不知真妄错认色身为我身。以妄念为究竟。多是吐纳按摩做模打样。希望成道不亦谬乎。可谓弃却真金而拾瓦砾也。大凡学道要辨真伪。故宗镜云。修道以心为宗。理须仔细究竟。约有情界真妄似分不可雷同。有滥圆觉金矿共爇。真伪才分。沙米同炊生熟有异。三乘慕道见有差殊。错指妄心以为真实。认妄贼为真子。劫尽家珍。收鱼目作骊珠空迷智眼。遂使愚痴之子陷有铁之重关。邪险之人溺见河之识浪。戏炽焰于朽宅。忘苦忘疲卧大梦于长宵。迷心迷性。皆由执斯缘虑作自己身。遗此真心住他声色。斯则凡夫外道之失也。或有法学禅宗执佛方便。致使撒开八网乘。对四机越一念。而远骤三祇功虚大劫。离宝所而久淹化。垒迹困长衢。斯则迷循妄心。不得真心之失也。心赋云。性非造作理实镕融。明之者即动而静。昧之者迷西作东。任竭海移山未是无为之力。纵蹑虚履水。皆为有漏之通。辨玉须真探珠宜静。若向境外以求心焉。知圆光而在眚。顺法界性合真如心。此则顿入如来大慈悲海。比之着相修皮袋者。岂可同日而语矣。
