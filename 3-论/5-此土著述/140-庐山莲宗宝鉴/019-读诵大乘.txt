
既慕西方当求了义。暗中有宝无灯照终不自知。古镜埋尘不揩磨岂能光显。调和三业体究一心恭奉真文。研味圣意深入法源之底。洞探诸佛之机理路豁通心花发现不见道。倚松之葛上耸千寻。附托胜因方能广益。譬夫桂生高岭零露方得泫其华。莲出绿波飞尘不能污其叶。虽莲性自洁而桂质本贞良由所附者。高则微物不能累。所凭者净浊类不能沾。夫以卉木无知尚犹资善而成至善。人伦有识得不因心而证佛心。岂不闻智者诵法华见灵山之未散。圭峰读圆觉。忽心地以开通达本情。忘普庵契华严之旨应无所住。六祖悟般若之宗。观先德而可遵。岂今人而不学。可谓渡河须用筏。到岸不须船。
