
三关者。兜率悦禅师示众语。一云。拨草参玄只图见性。只今上人性在甚处。二云。识得本性要脱生死。生死到来作么生脱。三云。脱得生死。要知去处四大分离向甚处去。是故透此关者则奚拘生死。彻此道者岂碍去来。自是天下丛林宿师大衲靡不洞究渊源。故能脱白露净。其旨晓然决无异说。今有愚人。妄指人身三丹田作内三关。教人般运气血。谓之透过三关。又说。自足至腰三处疼痛为外三关。妄以此处要定临终时节。世多传习尽入邪路。详观念佛之教。乃简径法门。只令修行人于十二时中持一句阿弥陀佛。思专想寂更能回光自看。阿那个是我本性弥陀。四大分离向甚处去。常有此疑蓦然识得便知落处。即此是直捷省力底修行正道。舍此之外稍涉一毫异说。即堕在邪见林矣。呜呼痴人背真向伪良可悯焉。若也于斯信得截断露布葛藤。豁开透地通天眼。觑破邪思妄相心。
