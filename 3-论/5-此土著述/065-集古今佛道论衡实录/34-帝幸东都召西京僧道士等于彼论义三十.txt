
显庆五年　车驾东都归心佛道宗尚义理。非因谈叙无由释会。下　敕。追大慈恩寺僧义褒。西明寺僧惠立等。各侍者二人。东赴洛邑登即邮传。依往至合壁宫奉见。叙论义旨不爽经通。下　敕。停东都净土寺。褒即于彼讲大品三论。声华崇盛光价逾隆。褒姓薛氏。常州晋陵人。盖齐相孟尝君之后。大吴名臣综莹之胤也。而天体高邈履性清明。少染缁衣长游听采。初在苏州明法师所。服勤教义具美清凉。大品华严开明岩穴。又往缙云山婺州旷法师所。经于多载。备问幽求。会体素诚爽拔玄致。于是周流禹穴三十余年。传经述论学侣奔从。每惟大乘至教元在渭阴播荡淳源乃流杨越。嗟乎高轨中原失踪。后住东阳金华山法幢寺。弘道不倦终日坐忘。思契伊心长怀卒岁。会慈恩申请宇内搜扬京邑髦彦承风仰德以名闻奏。下敕征延。既达京师幽忧顿荡三藏玄奘不以形隔致猜。共叙大纲护法为务。请所学经论通讲十遍。顾谓门徒。并往听之。时在慈恩创开宏理。有空双遣药病齐亡。于时执有毗昙存空成实。分河饮水之客。别部说戒之徒。人我铿然欻然惊视。皆谓空见外道。或曰。空花道人。遂即负气冲天。莫不承风摧辙丧魂陂胆失路迷归。褒乃诲以谤法之[保/言]。示以信首之路。责以三关则周慞无计。导以五过则负罪弥天。辩给之口引用飞流。能使答对无前。翔集云雨自戾止日下光问德音。宰辅倾城道胜嗟赏。中兴大法斯人在斯。才有一月即蒙　敕召。中禁明道躬阅清言。如前略述。不爽华望。晚巡洛下重复征延。声荣借甚弥隆今古。不意法柱忽崩仁舟沦没。因疾卒于洛邑。幽明结惨道俗悲凉。下诏流问。并给赙赠。令葬乡邑。自余道胜未获其文。随得编之。恐有遗逸故耳。
