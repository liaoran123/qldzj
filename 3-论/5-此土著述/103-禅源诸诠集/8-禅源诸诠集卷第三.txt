
上之三教。摄尽佛一代所说之经。及诸菩萨所造之论。细寻法义。便见三义全殊。一法无别。就三义中。第一第二空有相对。第三第一性相相对。皆条然易见。唯第二第三破相与显性相对。讲者禅者同迷。皆谓同是一宗一教。皆以破相便为真性。故今广辨空宗性宗有其十异。一法义真俗异。二心性二名异。三性字二体异。四真智真知异。五有我无我异。六遮诠表诠异。七认名认体异。八二谛三谛异。九三性空有异。十佛德空有异。初法义真俗异者。空宗缘未显真灵之性故。但以一切差别之相为法。法是俗谛。照此诸法。无为无相。无生无灭。无增无减等为义。义是真谛。故智度论以俗谛为法无碍辩。以真谛为义无碍辩。性宗则以一真之性为法。空有等种种差别为义。故经云。无量义者从一法生。华严十地亦云。法者知自性。义者知生灭。法者知真谛。义者知俗谛。法者知一乘。义者知诸乘。如是十番释法义二无碍义。皆以法为真谛。以义为俗谛。二心性二名异者。空宗一向目诸法本源为性。性宗多目诸法本源为心。目为性者诸论多同。不必叙述目为心者。胜鬘云。自性清净心。起信云。一切法从本以来离言说名字心缘等相。乃至唯是一心。楞伽云。坚实心。良由此宗所说本性不但空寂而乃自然常知。故应目为心也。三性字二体异者。空宗以诸法无性为性。性宗以灵明常住不空之体为性。故性字虽同。而体异也。四真智真知异者。空宗以分别为知。无分别为智。智深知浅。性宗以能证圣理之妙慧为智。以该于理。智通于凡圣之灵。性为知。知通智局。上引问明品已自分别。况十回向品说真如云。照明为性。起信说。真如自体真实识知。五有我无我异者。空宗以有我为妄。无我为真。性宗以无我为妄。有我为真。故涅槃经云。无我者名为生死。有我者名为如来。又云。我计无我是颠倒法。乃至广破二乘无常无我之见。如春池执砾为宝。广赞常乐我净而为究竟。乃至云无我法中有真我(良由众生迷自真我。妄执五蕴为我。故佛于大小乘法相及破相教中破之云无。今于性宗直明实体。故显之云有也)。六遮诠表诠异者。遮谓遣其所非。表谓显其所是。又遮者拣却诸余。表者直示当体。如诸经所说真妙理性。每云。不生不灭。不垢不净。无因无果。无相无为。非凡非圣。非性非相等。皆是遮诠(诸经论中。每以非字非却诸法。动即有三十五十个非字也。不字无字亦尔。故云绝百非)若云知见觉。照灵鉴光明。朗朗昭昭。惺惺寂寂等。皆是表诠。若无知见等体。显何法为性。说何法不生灭等。必须认得见今了然。而知即是心性。方说此知不生不灭等。如说盐云不淡是遮。云碱是表。说水云不干是遮。云湿是表。诸教每云绝百非者。皆是遮词直显一真。方为表语。空宗之言但是遮诠。性宗之言有遮有表。但遮者未了。兼表者乃的。今时学人皆谓。遮言为深。表言为浅。故唯重非心非佛。无为无相。乃至一切不可得之言。良由但以遮非之词为妙。不欲亲自证认法体。故如此也(悟息后即任遮表临时)七认名认体异者。谓佛法世法一一皆有名体。且如世间称大不过四物。如智论云。地水火风是四物名。坚湿暖动是四物体。今且说水。设有人问。每闻澄之即清。混之即浊。堰之即止。决之即流。而能溉灌万物洗涤万秽。此是何物(举功能义用而问也)答云。是水(举名答也)愚者认名便谓已解。智者应更问云。何者是水(征其体也)答云。湿即是水(克体指也。此一言便定更无别字可替也。若云水波清浊凝流是水　何异他所问之词)佛法亦尔。设有人问。每闻诸经云。迷之即垢。悟之即净。纵之即凡。修之即圣。能生世间出世间一切诸法。此是何物(举功能义用而问也)答云。是心(举名答也)愚者认名便谓已识。智者应更问。何者是心(征其体也)答知即是心(指其体也。此言最的。余字不如。若云非性非相能语言运动等是心者。何异他所问词也)以此而推水之名体。各唯一字。余皆义用。心之名体亦然。湿之一字贯于清浊等万用万义之中。知之一字亦贯于贪嗔慈忍善恶苦乐万用万义之处。今时学禅人多疑云。达摩但说心。荷泽何以说知。如此疑者。岂不似疑云比只闻井中有水。云何今日忽觉井中湿耶。思之思之。直须悟得水是名不是。湿湿是水不是名。即清浊水波凝流。无义不通也。以例心是名不是知。知是心不是名。即真妄垢净善恶。无义不通也。空宗相宗为对。初学及浅机。恐随言生执。故但标名而遮其非。唯广以义用而引其意。性宗对久学及上根令忘言认体。故一言直示(达摩云。指一言以直示。后人意不解寻思。何者是一言。若云即心是佛是一言者。此是四言。何为名一也)认得体已。方于体上照察义用。故无不通矣。八二谛三谛异者。空宗所说世出世间一切诸法不出二谛。学者皆知。不必引释。性宗则摄一切性相及自体总为三谛。以缘起色等诸法为俗谛。缘无自性诸法即空为真谛(此与空宗相宗一谛。义无别也)一真心体。非空非色。能空能色。为中道第一义谛。其犹明镜。亦具三义。镜中影像。不得呼青为黄。妍媸各别。如俗谛影无自性一一全空。如真谛其体常明。非空非青黄。能空能青黄。如第一义谛。具如璎珞大品本业等经所说。故天台宗依此三谛修三止三观。成就三德也。九三性空有异者。三性谓遍计所执性(妄情于我及一切法周遍计度。一一执为实有。如痴孩镜中见人面像执为有命质碍骨肉等)依地起性(此所执法。依他众缘相因而起。都无自性。唯是虚相。如镜中影像也)圆成实性(本觉真心始觉显现。圆满成就。真实常住。如镜之明)空宗云。诸经每说有者。即约遍计依他。每说空者。即是圆成实性。三法皆无性也。性宗即三法。皆具空有之义。谓遍计情有理无。依他相有性无。圆成情无理有。相无性有。十佛德空有异者。空宗说佛以空为德。无有少法是名菩提。色见声求皆行邪道。中论云。非阴不离阴。此彼不相在。如来不有阴。何处有如来。离一切相即名诸佛。性宗则一切诸佛自体。皆有常乐我净。十身十智真实功德。相好通光一一无尽。性自本有不待机缘。十异历然二门焕矣。虽分教相亦勿滞情。三教三宗是一味法。故须先约三种佛教证三宗禅心。然后禅教双忘心佛俱寂。俱寂即念念皆佛。无一念而非佛心。双忘即句句皆禅。无一句而非禅教。如此则自然闻泯绝无寄之说。知是破我执情。闻息妄修心之言。知是断我习气。执情破而真性显。即泯绝是显性之宗。习气尽而佛道成。即修心是成佛之行。顿渐空有既无所乖。荷泽江西秀能岂不相契。若能如是通达。则为他人说无非妙方。闻他人说无非妙药。药之与病。只在执之与通。故先德云。执则字字疮疣。通则文文妙药。通者了三宗不相违也。问前云。佛说顿教渐教。禅开顿门渐门。未审三种教中何顿何渐。答法义深浅已备尽于三种。但以世尊说时仪式不同。有称理顿说。有随机渐说。故复名顿教渐教。非三教外别有顿渐。渐者为中下根即时未能信悟圆觉妙理者。且说前人天小乘乃至法相(上皆第一教也)破相(第二教也)待其根器成熟。方为说于了义。即法华涅槃等经是也(此及下逐机顿教合为第三教也。其化仪顿即总摄三般。西域此方古今诸德。所判教为三时五时者。但是渐教一类。不摄华严经等)顿者复二。一逐机顿。二化仪顿。逐机顿者。遇凡夫上根利智。直示真法。闻即顿悟全同佛果。如华严中初发心时即得阿耨菩提。圆觉经中观行成时即成佛道。然始同前二教中行门。惭除凡习渐显圣德。如风激动大海不能现像。风若顿息则波浪渐停影像渐显也(风喻迷情。海喻心性。波喻烦恼。影喻功用。起信论中一一配合)即华严一分及圆觉佛顶密严胜鬘如来藏之类二十余部经是也。遇机即说不定初后与禅门第三直显心性宗全相同也。二化仪顿。谓佛初成道。为宿世缘熟上根之流。一时顿说性相理事。众生万惑。菩萨万行。贤圣地位诸佛万德。因该果海。初心即得菩提。果彻因源。位满犹称菩萨。此唯华严一经及十地论。名为圆顿教。余皆不备。(前叙外难云。顿悟成佛是违经者。余今于此通了)其中所说。诸法是全一心之证法。一心是全诸法之一心。性相圆融一多自在。故诸佛与众生交彻。净土与秽土融通。法法皆彼此互收。尘尘悉包含世界。相入相即无碍镕融。具十玄门重重无尽。名为无障碍法界。此上顿渐皆就佛约教而说。若就机约悟修说者。意又不同。如前所叙诸家。有云。先因渐修功成而豁然顿悟(犹如伐木片片渐斫一时顿倒。亦如远诣都城。步步渐行。一日顿到也)有云。因顿修而渐悟(如人学射。顿者箭箭直注意在中的。渐者日久方始渐亲渐中。此说运心顿修。不言功行顿毕)有云。因渐修而渐悟(如登九层之台。足履渐高。所见渐远。故有人云。欲穷千里目。更上一层楼)等者。皆说证悟也。有云。先须顿悟方可渐修者。此约解悟也(约断障说。如日顿出霜露渐消。约成德说。如孩子生。即顿具四肢六根。长即渐成志气功业)故华严说。初发心时即成正觉。然后三贤十圣次第修证。若未悟而修非真修也(良以非真流之行无以称真。何有修真之行不从真起。故彼经说。若未闻说此法。多劫修六度行。毕竟不能证真也)有云。顿悟顿修者。此说上上智根性乐欲俱胜(根胜故悟欲胜故修)一闻千悟得大总持。一念不生前后际断(断障如斩一綟丝。万条顿断。修德如染一綟丝。万条顿色也。荷泽云。见无念体不逐物生。又云。一念与本性相应。便具河沙功德。八万四千波罗蜜门。一时齐用也)此人三业唯独自明了。余人所不见(金刚三昧经云。空心不动具六波罗蜜。法华亦说。父母所生眼耳彻见三千界等也)且就事迹而言之。如牛头融大师之类也。此门有二意。若因悟而修。即是解悟。若因修而悟。即是证悟。然上皆只约今生而论。若远推宿世则唯渐无顿。今顿见者。已是多生渐熏而发现也。有云。法无顿渐。顿渐在机者。诚哉此理。固不在言。本只论机。谁言法体顿渐义意有此多门。门门有意。非强穿凿。况楞伽四渐四顿(义与渐修顿悟相类)此犹不敢繁云。比见时辈论者。但有顿渐之言。都不分析。就教有化仪之顿渐。应机之顿渐。就人有教授方便之顿渐。根性悟入之顿渐。发意修行之顿渐。于中唯云先顿悟后渐修。似违反也。欲绝疑者。岂不见日光顿出霜露渐消。孩子顿生(四肢六根即具)志气渐立(肌肤人物业艺皆渐成也)猛风顿息波浪渐停。明良顿成礼乐渐学(如高贵子孙。于小时乱没落为奴。生来自不知贵时清父母访得当日全身是贵人。而行迹去就不可顿改。故须渐学)是知顿渐之义。甚为要矣。然此文本意。虽但叙禅诠缘达摩一宗。是佛法通体。诸家所述又各不同。今集为一藏都成理事具足。至于悟解修证门户。亦始终周圆。故所叙之顿渐须备尽其意。令血脉连续本末有绪。欲见本末纶绪。先须推穷。此上三种顿说渐说教中所诠之法。本从何来。见在何处。又须仰观诸佛说此教意。本为何事。即一大藏经始终本末。一时洞然明了也。且推穷教法从何来者。本从世尊一真心体流出。展转至于当时人之耳。今时人之目。其所说义。亦只是凡圣所依。一真心体随缘流出。展转遍一切处遍一切众生身心之中。但各于自心静念如理思惟。即如是如是而显现也(华严云。如是如是思惟。如是如是显现也)次观佛说经本意者。世尊自云。我本意唯为一大事因缘故出现于世。一大事者。欲令众生开佛知见。乃至入佛知见道故。诸有所作常为一事。唯以佛之知见示悟众生。无有余乘若二若三。三世十方诸佛法亦如是。虽以无量无数方便种种因缘譬喻言词而为众生演说诸法。是法皆为一佛乘故。故我于菩提树下初成正觉。普见一切众生皆成正觉。乃至普见一切众生皆般涅槃(华严妙严品云。佛在摩竭提国菩提场中始成正觉。其地坚固金刚所成。其菩提树高广严显。出现品云。如来成正觉时。普见众生等。一一如文)普见一切众生贪恚痴诸烦恼中。有如来身智常无染污德相备足(如来藏经文也)无一众生而不具有如来智慧。但以妄想执着而不证得。我欲教以圣道令其永离妄想。自于身中得见如来广大智慧如我无异(华严出现品文也。唯改当字为欲字。令顺语势也。法华亦云。我本立誓愿。欲令一切众。如我等无异)遂为此等众生于菩提场。称于大方广法界。敷演万德因华以严本性。令成万德佛果。其有往劫与我同种善根。曾得我于劫海中以四摄法而摄受者(亦妙严品文也)始见我身(频呻三昧卢含那身)闻我所说(说上华严)即皆信受入如来慧。乃至逝多林我入师子频呻三昧。大众皆证法界。除先修习学小乘者(佛在法华会说。昔在华严会中。五百声闻如聋如盲。不见佛境界。不闻圆融法。是也。次云。我今亦令得闻此经入于佛慧。即直至四十年后法华会中皆得授记。是也)及溺贪爱之水等者(亦出现品云。如来智慧唯于二处不能为作生长利益。所谓二乘。堕于无为广大深坑。及坏善根非器众生。溺大邪见贪爱之水。然亦于彼曾无厌舍。释曰。即华严所说学小乘者。法华会中还得授记。及不在此会亦展转令与授记是。此云不厌舍也)如是众生。诸根钝着。乐痴所盲。难可度脱。我于三七日。思惟如是事。我若但为赞于佛乘。彼即没在苦。毁谤不信故。疾入于恶道。若以小乘化。乃至于一人。我即堕悭贪。此事为不可。进退难为。遂寻念过云佛所行方便力。方知过去诸佛皆以小乘引诱。然后令人究竟一乘。故我今所得道。亦应说三乘。我如是思惟时。十方佛皆现梵音慰喻我。善哉释迦文。第一之导师。得是无上法。随诸一切佛。而用方便力。我闻慰喻随顺诸佛意故。方往波罗奈国转四谛法轮。度憍陈如等五人。渐渐诸处乃至千万(如羊车也)亦为求缘觉说十二因缘(如鹿车也)亦为求大乘者说六波罗蜜(如牛车也。此上皆当第一密意依性说相教。此上三车皆是宅中。指云在门外者。以喻权教三乘云云)中间又为说甚深般若波罗蜜。陶汰如上声闻。进趣诸小菩萨(此当第二密意破相显性教也)渐渐见其根熟。遂于灵鹫山开示如来知见。普皆与授阿耨多罗三藐三菩提记(究竟一乘。如四衢道中白牛车也。权教牛车大乘与实教白牛车一乘不同者。三十余本经论。具有明文)显示三乘法身。平等入一乘道。乃至我临欲灭度。在拘尸那城娑罗双树间。作大师子吼。显常住法。决定说言。一切众生皆有佛性。凡是有心定当作佛。究竟涅槃常乐我净。皆令安住秘密藏中(法华且收二乘。至涅槃经方普收六道。会权入实。须渐次故也)即与华严海会师子频呻大众顿证。无有别异(法华涅槃。是渐教中之终极。与华严等顿教。深浅无异。都为第三显示真心即性教也)我既所应度者皆以度讫。未得度者已为作得度因缘。故于双树间入大寂灭定。反本还源。与十方三世一切诸佛。常住法界常寂常照也。评曰。上来三纸全是于诸经中录佛自言也。但以抄录之故。不免于连续缀合之处。或加减改换三字两字而已。唯叙华严处一行半。是以经题显佛意。非佛本语也。便请将佛此自述本意判前三种教宗。岂得言权实一般。岂得言始终二法。禅宗例教。谁谓不然。窃欲和会。良由此也。谁闻此说而不除疑。若犹执迷。则吾不复也。然上所引。佛自云。我见众生皆成正觉。又云。根钝痴盲。语似相违。便欲于其中次第通释。恐间杂佛语文相交加。今于此后。方始全依上代祖师马鸣菩萨。具明众生一心迷悟本末始终悉令显现。自然见全佛之众生。扰扰生死。全众生之佛。寂寂涅槃。全顿悟之习气。念念攀缘。全习气之顿悟。心心寂照。即于佛语相违之处。自见无所违也。谓六道凡夫三乘贤圣根本悉是灵明清净一法界心性觉宝光各各圆满。本不名诸佛。亦不名众生。但以此心灵妙。自在不守自性。故随迷悟之缘。造业受报。遂名众生。修道证真。遂名诸佛。又虽随缘而不失自性。故常非虚妄。常无变异不可破坏。唯是一心。遂名真如。故此一心常具真如生灭二门。未曾暂阙。但随缘门中凡圣无定。谓本来未曾觉悟。故说烦恼无始。若悟修证即烦恼断尽。故说有终。然实无别始觉亦无不觉。毕竟平等。故此一心法尔有真妄二义。二义复各二义。故常具真如生灭二门。各二义者。真有不变随缘二义。妄有体空成事二义。谓由真不变故妄体空为真如门。由真随缘故妄成事为生灭门。以生灭即真如。故诸经说。无佛无众生。本来涅槃常寂灭相。又以真如即生灭故。经云。法身流转五道。名曰众生。既知迷悟凡圣在生灭门。今于此门具彰凡圣二相。即真妄和合非一非异。名为阿赖耶识。此识在凡本来常有觉与不觉二义。觉是三乘贤圣之本。不觉是六道凡夫之本。今且示凡夫本末。总有十重(今每重以梦喻侧注一一合之)一谓一切众生虽皆有本觉真心(如一富贵人端正多智自在宅中住)二未遇善友开示。法尔本来不觉(如宅中人睡自不知也。论云。依本觉故而有不觉也)三不觉故法尔念起(如睡法尔有梦。论云。依不觉故生三种相。此是初一)四念起故有能见相(如梦中之想)五以有见故根身世界妄现(梦中别见有身在他乡贫苦。及见种种好恶事境)六不知。此等从自念起。执为定有。名为法执(正梦时。法尔必执所见物。为实有也)七执法定故便见自他之殊。名为我执(梦时必认他乡贫苦身。为己本身)八执此四大为我身故。法尔贪爱顺情诸境欲以润我。嗔嫌违情诸境恐损恼我。愚痴之情种种计校(此是三毒。如梦在他乡所见违顺等事。亦贪嗔也)九由此故造善恶等业(梦中或偷夺打骂。或行恩布德)

十业成难逃。如影响应于形声。故受六道业系苦乐相(如梦因偷夺打骂。彼捉枷禁决罚。或因行恩。得报举荐拜官署职)此上十重生起次第。血脉连接行相甚明。但约理观心而推照。即历然可见。次辨悟后修证。还有十重翻妄即真。无别法故。然迷悟义别顺逆次殊。前是迷真逐妄。从微细顺次生起。展转至粗。后乃悟妄归真。从粗重逆次断除。展转至细。以能翻之智。自浅之深。粗障易遣。浅智即能翻故。细惑难除。深智方能断故。故后十从末逆次。翻破前十。唯后一前二有少参差。下当显示十重者。
