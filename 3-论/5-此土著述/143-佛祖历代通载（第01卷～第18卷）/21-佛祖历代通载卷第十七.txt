
⊙(戊寅)　○始建置州学。

二十六年。沙门法秀者。梦异僧劝置袈裟五百领。施回向寺僧。既觉叹异。遂乞丐造之。然遍访所谓回向寺者。咸无得焉。一日道逢一僧。逆而问曰。托置袈裟今成未。秀曰。成矣。僧曰。吾导女入回向寺。女可裹粮载燧从吾以往。秀曰诺。翌日随之入终南山。行二日。至深绝处。所见唯云物掩苒岩洞崎岖。进遇石坛共止其上。僧命秀钻燧出火。炷香望层霄拜之。忽云开见崖半有朱门高耸刹旛飞扬。秀忻然与之攀跻而上。渐闻午梵清圆钟磬交作。须臾望见其寺。有额曰回向。其僧即趋而入。命阍者授秀馆。因具仪谒上方老宿。次见诸僧皆奇伟雍穆相劳问。明日秀出袈裟遍寺施之。老宿谢毕携秀入一空房。呼侍者取尺八。俄顷侍者持玉箫至。老宿曰。此唐天子旧居之室也。向在此好声乐。故降为人主。久当复归。秀止再宿不得留。老宿授与玉箫并袈裟。嘱曰。持归献唐天子。即遣僧送秀出寺。行未远回望而云雾四合。秀慨叹而还。诣阙表上所寄。帝览之。因取玉箫调弄。宛如夙御焉。其后燕沉香亭诏李白为辞。帝吹玉箫杨妃起舞。欢甚疑飘摇而仙去(旧唐史)

(己卯)　○封孔子文宣王(衣衮冕南面十哲坐图七十二贤庙壁)

⊙(庚辰)　长者李通玄唐宗子也。开元二十八年顺世。长者以七年至太原盂县。有高仙奴者。识其为大贤。馆之斋中。每旦唯服枣十颗柏叶饼如七大者一枚。终日濡毫临纸。未尝接人事。如是三稔。迁马氏古佛堂侧。筑土室以居。尽日危坐而已。阅十年忽囊负经书而去。行二十里。偶一虎当途驯伏。玄抚之曰。吾将著论释华严经。能为择栖止处不。即以经囊负其背而随之至神福山原下土龛之前蹲驻玄取其囊置龛中。虎即妥尾而去。其龛莹洁广六七肘。圆转上下称之。盖天设以卑有道。非人力所为也。长者著论之夕。心穷玄奥口出白光。以代灯烛。于时忽有二女子。容华绝世皆可笄年。衣布衣俱以白巾幪首。日为长者汲泉炷香奉纸墨。每于卯辰之间。辄具净馔置长者前。斋毕彻器则引去莫测所之。如是五载。至长者著论毕。遂灭迹不见。长者美髭髯朗眉目。丹唇紫肥。冠桦皮衣麻衣。长裙博袖散腰徒跣而行。放旷人天靡所拘执。尝一日出山。遇里人高会燕乐。长者就语之曰。汝等好住。吾将归矣。众惊其去有送入山者。至龛而谢遣之。即于是夕烟云凝布岩谷震荡。有二白鹤翔空哀唳。其余飞走悲呜满山。翌日里人共往候之。则已端坐示寂于龛中。寿九十有五。华严论四十卷决疑论四卷。会释二卷。十门玄义排科释略及缘生解迷十明论各一卷。十玄六相普贤行愿华严缘观偈赞诗赋等。里人聚于方山逝多兰若。大历中沙门超广始获之。遂行于世。

⊙十二月。青原行思禅师示寂。吉州安城人也。姓刘氏。幼年出家。初见六祖。问当何所务即不落阶级。祖曰。汝曾作什么。师曰。圣谛亦不为。祖曰。落何阶级。师曰。圣谛尚不为。何阶级之有。祖深器之。及居青原。有沙弥希迁者。见师。师云。子何方而来。曰曹溪。师曰。将得什么来。曰未到曹溪亦不失。师曰。恁么则用去曹溪作什么。曰若不到曹溪争知不失。迁问。曹溪还识和尚不。师曰。汝今识吾不。曰识又争识得。师曰。众角虽多一麟足矣。他日又问迁。汝什么处来。曰曹溪。师乃竖起拂子云。曹溪还有这个么。曰非但曹溪。西天亦无。师曰。子莫曾到西天不。曰若到即有也。师曰。未在更道。曰和尚也须道取一半。莫全靠学人。师曰。不辞向汝道。恐已后无人承当。又令迁往南岳和尚处下书曰。汝达书了速回。吾与汝个鈯斧子住山。迁至彼未呈书。便问。不重己灵不求诸圣时如何。让曰。子问太高生。何不向下问。迁曰。宁可永劫沈轮。不慕诸圣解脱。让便休。迁回。师问。子返甚速。书达不。迁曰。信亦不通。书亦不达。师曰。作么生。迁举前话了便云。去时蒙和上许鈯斧子。便请。师垂下一足。迁礼谢。辞往石头。即石头和上是也。及是师既归寂。门人咸尊为七祖焉。

⊙时京都兴唐寺禅师普寂卒。旧唐史云。寂生河东马氏。少时遍寻高僧学经律。师事神秀凡六年。秀奇之。尽以道授之。秀入京因荐与则天。得度为僧。秀殁天下好释氏者咸师事之。中宗闻其高行。特下制令代神秀统其法众。开元十三年有旨移寂于都城居止。时王公士庶争来礼谒。寂严重少言。来者难见其和悦之容。远近尤以此重之。及卒凡京城士庶曾谒见者。皆制弟子之服。有敕赐号大照禅师。葬日河东尹裴宽及其妻子并衰麻列于门徒之次。士庶倾城哭送市易几废。

(壬午)　改天宝。

⊙九月。太子詹事严挺之卒。少有风操累登显用。皆着声绩。天下引领望其为相。帝亦知其贤。欲遂相之。晚为李林甫所抑。郁郁不得逞至是预为墓志曰。天宝元年挺之自绛州刺史抗疏陈乞。天恩允从许养疾归间。兼授太子詹事。前后历三十五官。每承圣恩常忝奖擢。不尽驱策驽蹇。何阶仰答鸿造。春秋七十无所展用。为上士所悲。其年九月寝疾于洛阳之私第。以某月某日葬于大照和上塔次之西礼也。尽忠事君叨载国史。勉拙从事或布人谣。陵谷可以自纪。文章焉用为饰。初挺之师事大照禅师惠义。深明释典。及遗葬大照塔次。示不忘其德。见旧唐史。

⊙(癸未)　帝遣中使杨庭光入司空山采常春藤。光因诣无相寺问本净禅师曰。弟子慕道斯久。愿和上慈悲略垂开示。师曰。天下禅宗硕学咸会京城。天使足可启决。贫道猥山傍水无所用心。杨再拜。师曰。天使休礼贫道。天使为求佛耶。问道耶。曰弟子昏昧。未审佛之与道其义云何。曰若欲求佛即心是佛。若欲会道无心是道。曰云何即心是佛。曰佛因心悟心以佛彰。若悟无心佛亦不有。曰云何无心是道。曰道本无心。无心名道。若了无心。无心即道。庭光跪受。回阙具以山中所遇闻奏。即敕庭光赍诏起师。以是冬十二月到京安置白莲亭。明年正月上元日。追两街名僧硕学赴内道场。共师阐扬佛理。有远禅师者。问如禅师所见以何为道。师曰。无心是道。远曰。道因心有。何得言无心是道。师曰。道本无名。因心名道。心名若有。道不虚然。穷心既无。道凭何立。二俱虚妄总是假名远曰。禅师见有身心是道以否。师曰。山僧身心本来是道。远曰。适言无心是道。今又言身心本来是道。岂不相违。师曰。无心是道。心泯道无。心道一如。故言无心是道。身心本来是道道亦本是身心。身心本既是空。道亦穷源无有。远曰。观禅师形体甚小。却会此理。师曰。汝只见山僧相不见山僧无相。远曰。请禅师于相上说出无相师曰。净名经云。四大无主身亦无我。无我所见与道相应。大德若以四大有主是我。若有我见穷劫不可会道也。远惭汗而退。如远者又七人往复论道。师皆纵口词辩倾注。帝及四众莫不称善而罢。

⊙(甲申)　三年南岳怀让禅师示寂元和中名儒张正甫制其碑曰。天宝三载观音大师终于衡岳。春秋六十八。僧腊四十八。元和十年故大师弟子道一之门人曰惟宽怀晖。感尘劫遽迁塔树已拱。惧绝故老之口将贻后学之忧。丕若贻谋思扬祖德。乃列景行托于废文。强名无迹以慰乎罔极之思。曰自腾兰演教于此土也殆将千岁。达磨传心至六叶也分为二宗。不阶初入顿入佛慧。曹溪教旨于是乎传。弘而信之观音其人也。大师讳怀让。京兆杜氏。其先因家安康。即为郡人。髫年骏发聪悟绝众。群言所涉一览无遗。居常而未或好弄。在丑而不可亵近。尝默观止水。因而顾影。形仪颙若宛在镜中。三反厥像如初。沛然而心乎独得。还步未辍。闻于空中曰。佛法津梁俟子而大。既应付嘱。尔盍勉之。乃深割爱线亟从剃落。以荆土律藏之微密也。大士智京在焉。摄衣从之。既进而仪法峻整冠于等辈。以嵩岳禅之泉海也。长安长老在焉。稽首咨之。既授而身心自在超出尘垢。厌离文字恩会宗元。周法界以冥搜。指曹溪而遐举。能大师方弘法施学者如归。涉其藩阃者十三焉。跻其堂室者又十一焉。师以后学弱龄分于末席。虚中而若无所受。善闭而唯恐有闻。能公异焉。置之座右。会一音吹万有。衍方寸弥大千。同焉而友畅。异焉而吻合。同受秘印因为宗师。乃陟武当穷栖十霜朅来衡岳终焉是托般若胜概。有观音道场。宴居斯宇。因以为号。或微言析理。辩士顺风而杜其口。或杖屦将撰。山灵借留而现于梦。远自梁益近从荆吴。云趋影附风动川至。灵山圣会古今一时。至矣哉未始闻也。一公见性同德。弘教钟陵郁为名家。再扬木铎而施及宽晖。继传心灯共镇国土。乃追琢琬琰揭于故山。扬其耿光以示来劫。其受法弟子亦序列于左。式明我教之有开焉。

⊙(乙酉)　○立杨太真为贵妃矣○道士吴筠。是年诏见于大同殿。帝问道要。对曰。深于道者无如老子五千文。其余徒丧纸扎耳。复问神仙治炼法。对曰。此野人事。积岁月求之。非人主宜留意。筠每陈皆名教世务。以微言讽天子。天下重之。沙门嫉其见遇而高力士素事佛共短筠于帝。筠知不得留辞还山。下诏为立道馆。后徙茅山由会稽剡中卒。初筠见恶于力士而斥。故其文深诋释氏。议者讥其背向。时浙西观察使陈少游。大恶筠所为。因命法师神邕著论折之。邕着翻迷论以订其妄。筠论遂废。给事中窦绍。见邕论叹曰。邕可谓尘外摩尼论中师子。

⊙(丙戌)　五月制天下度僧尼。并令祠部给牒。今谓之祠部者。自此而始也。

⊙(丁亥)　是岁不空三藏自西域还。诏入内结坛为帝灌顶赐号智藏国师。时方士罗思远者。以术得幸。有旨令与不空验优劣。他日会于便殿。思远持如意向之言论次。不空就取如意投诸地。令思远举之。思远饶力不能举帝拟自取。不空笑曰。三郎彼如意影耳。即举手中如意示之。思远钦服而罢。不空凡祈祷必张绣座。手持木神诵咒掷之。神自立于座。四众环视必见其神目吻瞬动。所祷虽造化之功可夺。朝野奉之如佛焉。是年凤凰现。

(辛卯)　世尊示灭一千七百年矣。

⊙(壬辰)　润州鹤林寺径山大师玄素卒。左补阙李华制碑。其略曰。呜呼菩提位中六十一夏。父母之生八十五年。赴哀泣者可思量否。至有浮江而奠望寺而哭。十里花雨四天香云。幡幢盖网光蔽日月。以其月二十一日。四众等号捧全身建塔于黄鹤山西原。象法也。州伯邑宰执丧师之礼率申哀慕。江湖震悼。曩于寺内移居高松互偃。涅槃之夕猗桐双枯。虎狼哀号声破山谷。人只惨恸天地晦冥。及发隐登原风雨如扫。慈鸟覆野灵鹤徊翔。有情无情德至皆感。门人法镜法海。亲奉微言缮崇龛座。菩萨戒弟子故吏部侍郎齐翰。故刑部尚书张均。故江东采访使刘日正。故广东都督梁升。故润州刺史徐峤韦昭理。故给事中韩延赏。故御史中丞李丹。道流人望莫盛于此。弟子尝闻道于径山。犹乐正子春之于夫子也。洗心瞻仰天汉弥高。镜公门人悟甚深者。大理评事杨诣过去圣贤诸功德藏。志之所至无不闻知。鲁史从告。况乎传信。其文曰。浊金清镜在尔销炼。磨之莹之功至乃见。膏渍注然光明外遍。阳升律应草木皆变。启迪喑瞽唯吾大师。息言成教舍法兴悲。辰极不动风波自移。境由心寂道与人随。沓然玄默湛入无为。性本非垢云何净除。身心宴寂大极沦胥。内光无尽万境同如。甘露正味琉璃妙器。遍施大千无同无异。度未度者化周缘备。道树忽枯涅槃时至。我生无灭随世缘因。吉祥殿上应化诸天。寂寂灵塔滔滔逝川恒沙劫坏智月常圆。

⊙(癸巳)　西蕃寇围凉州。帝命三藏不空祈阴兵救之。空诵仁王密语数番。有神介胄而至。帝亲见之。问曰。神谓谁。空曰。北方毗沙门天王长子也。空诵密语遣之。数日凉州捷报。有神兵至威武雄盛。贼畏惧卷甲而去。帝悦诏天下。军垒皆立毗沙门天王祠。

⊙(甲午)　左溪玄朗法师卒。朗如意中得度。就会稽叩宗法师商略律部依恭禅师研究心法行头陀教。初南岳惠文禅师。悟法华宗旨以授惠思禅师。思授天台智顗。顗授章安灌顶。顶授缙云智威。威授东阳惠威。朗奉事东阳尽传其道。重山深林怖畏之地。独处岩穴凡三十年。宴坐左溪。因以为号。每曰。泉石可以洗昏蒙。云松可以遗身世。吾以此始亦以此终。建立精舍约而不陋。跪忏其间。奉观音上圣。愿生兜率亲近弥勒。心不离定口不尝药。或衣弊食绝。布纸而绽掬泉而斋。如缯纩之温。如滑甘之饱。或问。万行俱空云何苦行。答曰。本无苦乐妄习为因。众生妄除我苦随尽。又问。山水自利如聚落何。对曰。名香挺根于海岸。如来成道于雪山。未闻笼中比夫寥廓也。一日告门人曰。吾五印道成万行无得。戒为心本。尔等师之。言讫而逝。春秋八十有二。弟子神邕玄净法灯消辩湛然等数十人传其教。补阙李华志其碑阴。略曰。禅师诲人匪倦。谓不待众。一郁多罗四十余载。一尼师坛终身不易。食不重味居必遍厦。非披阅圣教。不空然一烛。非瞻礼尊仪。不虚行一步。其微细修心。皆循律法之制。是以远方沙门邻境耆宿拥室填门。

⊙若冬旸夏阴不召而自至也。其后翰林梁肃。深得台教之旨趣。尝着天台法门议曰。修释氏之训者务三而已。曰戒定慧。斯道也始于发心成于妙觉。经纬于三乘。导达于万行。而能事备矣。昔法王出世由一道清净。用一音演法。机感不同所闻益异。故五时五味半满权实偏圆小大之义。播于诸部粲然殊流。要其所归无越一实。故经曰。虽说种种道。其实为佛乘。又曰。开方便门示真实相。喻之以众流入海。标之以不二法门。自次两得同诣秘密。此教之所由作也。洎鹤林灭而法网散。神足隐而宗涂异。各权所得互为矛盾。更作其中。或三昧示生四依出现。应机不等持论亦别。故摄论地持成实唯识之类。分路并作。非有非空之谈。莫能一贯。既而去圣非远。其风东扇。说法者桎梏于文字。莫之自解。习禅者虚无其性相。不可牵复。是此者非彼。未证者谓证。慧解之道流以亡反。身口之事荡而无章。于是法门之大统。或几乎息矣。既而教不终否。至人利见。惠闻惠思或跃相继。法雷之震未普。故木铎重授于天台大师。大师像身子善现之超悟。备帝尧大舜之休相。相赞龙树之遗论。从南岳之妙解。然后用三种止观。成一事之因缘。括万法于一心。开十乘于八教。戒定慧之说。空假中之观。坦然明白可举而行。是故教无遗法。法无弃人。人无废心。心无择行。行有所证。证有其宗。大师教门所以为盛。故其在世也。光照天下为帝王师范。其去世也。往来上界为慈氏辅佐。卷舒于普门示现降德。为如来所使。阶位境智盖无得而称焉。於戏应迹虽往微言不坠。习之者犹足以抗折百家昭示三藏。又况闻而能思。思而能修。修而能信。信而不已者欤。斯人也虽曰未证。吾必谓之近矣。今之人正信者鲜。启禅关者或以无佛无法何罪何善之化。化中人已下。驰骋爱欲之徒。出入衣冠之类。以为斯言且不逆耳。故从其门者若飞蛾之赴明烛。破块之落空谷。殊不知坐致燋烂。而莫能自出。虽欲益之而实损之。与夫众魔外道为害一揆。由是观之。此宗之大训。此教之旁济。其于天下为不侔矣。自智者传法。五世至今湛然大师中兴其道。为予言之如此。故录之以系于篇。

⊙是岁鲁山令元德秀卒。德秀字紫芝。河南人。少孤事母孝。举进士不忍去左右。自负其母至京师。母亡庐墓侧。刺血写佛经数千言。绝笔感异香。芬馥弥日而息。食不盐酪藉无茵席。调南和尉。德秀不及亲在而娶。不肯婚。人以为不可绝嗣。答曰。兄有子先人得祀。吾何娶为。初兄子襁褓丧亲。无资得乳媪。德秀自乳之数日涌流。能食乃止。家苦贫求为鲁山令。岁满笥余一缣驾柴车还。爱陆浑佳山水。乃定居。家无仆妾。岁饥或日一爨。嗜酒陶然鼓琴以自娱。房琯每见德秀。叹息曰。见紫芝眉宇。使人名利之心都尽。苏源明尝语人曰。吾不幸生衰俗。所不耻者识元紫芝也。及卒家唯枕履箪瓢而已。族弟元结哭之恸。或曰。子哭过哀礼与。结曰。若知礼之过而不知情之至。大夫弱无固壮无专老无在死无余。人情所耽溺喜爱可恶者。大夫无之。生六十年。未尝识女色。视锦绣未尝求足。苟辞佚色。未尝有十亩之地十尺之舍十岁之僮。未尝完布帛而衣具五味而餐。吾哀之以诫荒淫贪佞绮纨粱肉之徒耳。

论曰。凡诸史杂传。俱未有卓行篇。唐史特设此题。载元鲁山数人而已。观鲁山行己之操及其弟元结所称。俨然一高僧耳。置唐史数千人中。遂崭然杰出。顾不美哉旧史称。其居母丧刺血写佛经数千言。绝笔感异香。芬馥弥日而息。而新史削之。夫鲁山居丧所为出乎至诚。宋景文何嫌而削之。若谓恶求福于佛。佛固未尝邀鲁山。鲁山自为之而不疑。何佛之嫌。若以身体发肤受之父母不应毁。则乳亦妇人之事。非男子有也。鲁山尚能出乳以食兄之子。独不当以血为母写经何也。景文深存名教。然君子百行殊涂同归。奚必靳靳然以儒释歉哉。

⊙(乙未)　(○安禄山请以蕃将三十二人代汉将。十一月反。兵十五万发范阳陷东都)

(丙申)　肃宗亨改至德元载(玄宗第三子。禄山反。玄宗幸蜀。权立太子于凤翔。因即位。李泌为相。郭子仪李光弼为平安禄山史思明之乱。帝年五十二崩葬建陵。在位七年)

⊙五月。逆贼安禄山陷长安。玄宗幸蜀。或谓车驾入蜀之初。有守臣与禄山偕反者。其人曾为阆守。有画像在路次。玄宗忽见之不胜大怒。命侍臣。以剑斩像首。其人时在陕西。不觉其首无故忽堕于地。及是驾至成都渡万里桥。悟一行金合当归之谶。于是洗然忘忧云。

秋七月。皇太子即位于灵武。是为肃宗。旬日诸镇节度兵至者数十万。乃以房琯为相。兼元帅讨贼。未几为禄山所败。于时寇难方剡。或言宜凭福祐。帝纳之引沙门百余人。行宫结道场。朝夕讽呗。帝一夕梦沙门身金色诵宝胜如来名。以问左右。或对曰。贺兰白草谷有新罗僧名无漏者。常诵此佛颇有神异。帝益讶之。有旨追见无漏。固辞不赴。寻敕节度郭子仪谕旨。无漏乃来见于行在。帝悦曰。真梦中所见僧也。既而三藏不空亦见于行宫。帝并留之托以祈禳。

⊙(丁酉)　正月。安禄山子庆绪使李猪儿。弑禄山而自立。九月副元帅郭子仪破安庆绪复京师。十月帝至自灵武。十二月太上皇至自西蜀○未几于内禁立道场。讲诵赞呗甚严。宰相张镐谏曰。天子之福要在养人。以一函宇善风俗。未闻区区佛事能致太平。愿陛下以无为为心。不以小乘扰圣虑。帝不纳。寻敕五岳各建寺妙。选高行沙门主之。听白衣能诵经五百纸者度为僧。或纳钱百缗请牒剃落。亦赐明经出身及两京平。又于关辅诸州纳钱度僧道万余人。进纳自此而始。改乾元复称年○史思明杀安庆绪复反。

⊙(戊戌)　是岁新罗僧无漏示寂于右合门。合掌凌空而。立足去地尺许左右以闻。帝惊异降跸临视。得遗表乞归葬旧谷。有诏护送旧居建塔。至怀远县下院。辄举不动。遂以香泥塑全身。留之下院。

⊙(己亥)　是岁遣使诣韶州曹溪。迎六祖能大师衣钵。入内供养。诏南阳惠忠禅师赴阙。忠越州诸暨人。自受曹溪心印。居南阳党子谷中。凡四十年。足不下山门。尝示众曰。禅宗学者应遵佛语一乘了义契自心源。不了义者互不相许。如师子身虫。夫为人师若涉名利别开异端。则自他何益。如世大匠斤斧不伤其手。香象所负非驴所堪。及是赴诏。初安置千福寺。一日帝问。如何是十身调御。忠起身而立曰。会么。帝曰。不会。忠顾左右云。与老僧过净瓶来帝又问。如何是无诤三昧。答曰。檀越踏毗卢顶上行。帝曰。此意如何。忠曰。陛下莫认自己清净法身。帝益不晓。于是斋沐别致十问其一曰。见性已后用布施作福否。忠对。无相而施合见性。二曰。日夕作何行业合得此道。忠答。无功而修合此道。三曰。或有病难将何道理修行抵拟。忠对。无功而修了业本空得不动转。四曰。临终时作么生得清凉自在无疑。忠以努力自信道为对。五曰。烦恼起时将何止息。忠以本心湛然烦恼回归妙用。六曰。见性已去用持戒念佛求净土否。忠对。性即是佛性即是净土。七曰。舍此阴了当生何处。忠以无舍无生自在生为对。八曰。临终时有华台宝座来迎可赴否。忠以不取相为对。九曰。作么生得神通以佛国。忠以见性如贫得宝如民得王对。十曰。只依此本性修定得作佛否。忠对。定得作佛佛亦无相。无得乃为真得。前十对皆广有其辞。今约科目为对耳。帝由是凝心玄旨。

⊙三月己丑。诏天下州郡各置放生池。冬十月升州刺史颜真卿。撰有唐天下放生池碑铭并序曰。皇唐七叶我乾元大圣光天文武孝感皇帝陛下。以至圣之姿。属艰虞之运。无少康一旅之众。当禄山强暴之初。干巩劳谦励精为理推诚而万邦胥悦。克己而天下归仁。恩信侔于四时。英威达于八表。功庸格天地。孝感通神明。故得回纥奚霫契丹大食循蛮之属扶服万里决命而争先。朔方河东平庐河西陇右安西黔中岭南河南之师虓阚五年椎锋而效死。摧元恶如拉朽。举两京若拾遗。庆绪遁逃。已蒙赤族之戮。思明跧伏。行就沸鼎之诛。拯已坠之皇纲。据再安之宗社。迎上皇于西蜀。申子道于中京。一日三朝。大明天子之孝。问安侍膳。不改家人之礼。蒸蒸然翼翼然。真帝皇之上仪。诰誓所不及已。历选内禅。生人以来。振古及随未有如我皇帝者也。而犹妪煦万类忧勤四生。乃以乾元二年岁次己亥春三月己丑。端命左骁卫右郎将史元琮中使张廷玉。奉明诏布德音。始于洋州之兴道。洎山南剑南黔中荆南岭南浙西诸道。迄于升州之江宁秦淮太平桥。临江帝郭上下五里。各置放生池。凡八十一所。盖所以宣皇明而广慈爱也。易不云乎。信及豚鱼。书不云乎。洎鸟兽鱼鳖咸若。古之聪明睿智神武而不杀者。非陛下而谁。昔殷汤克仁。犹存一面之纲。汉武垂惠。才致衔珠之答。虽流水救涸宝胜称名。盖事止于当时。尚介祉于终古。岂我今日动者植者水居陆居。举天下以为池。罄域中而蒙福。乘陀罗尼加持之力。竭烦恼海生死之津。揆之前古曾何仿佛。微臣职忝方面。生丁盛美受恩寖深。无以上报。谨缘皋陶奚斯歌虞颂鲁之义。述天下放生池碑铭一章。虽不足雍容圣明万分之一。亦臣之精恳也。碑铭不录。

⊙(庚如)　改上元。

(辛丑)　尚书左丞王维卒。维字摩诘。临终无病。遗亲故书数幅。停笔而化。工草隶善画。名盛于开元天宝间。豪英贵人虚左以迎之。宁薛诸王待以师友画思入神。至山水平远云势石色。绘工以为天机所到非由学致也。客有以按乐图示者。无题识。维曰。此霓裳第三叠最初拍也。客未然。引工按曲乃信。与弟缙皆笃志奉佛。食不荤血。衣不文彩。别墅在辋川地奇胜。有华子冈欹湖竹里馆柳浪茱萸[洉-口+ㄒ]辛夷坞。与裴迪游其间赋诗相酬为乐。丧妻不娶。孤居三十年。母丧表请以辋川第施为佛祠。

⊙(壬寅)　改宝应。四月庚戌。楚州龙兴寺尼真如恍若有人接之。升天见天帝。帝授以十三宝。谓真如。曰中国有灾。宜以第二宝镇之。甲子楚州刺史崔侁奉表献于朝。其一曰。玄黄天符(形如笏。长八寸阔二寸。黄玉也。有文云辟兵后)二曰玉鸡(毛文悉备白玉也)三曰谷璧(径六寸粟粒自然白玉也)四曰西王母环二枚(径七寸白玉也)五曰碧色宝(圆而有光)六曰如意珠(形如卵光如月)七曰红靺鞨(大如巨粟)八曰琅玕珠二枚(长二寸)九曰玉玦(如环四分缺其一)十曰玉印(有文如鹿以印物则鹿形着)十一曰。皇后采桑钩(长六寸形如箸屈。其末色如金又如银)十二曰雷公斧(长二寸阔二寸)十三曰(史失其名)帝览之大悦。以置日中则白气属天。名之曰定国宝。帝以献自楚州。即皇太子始封之国。又闻中原有灾。宜以第二宝镇之。遂诏皇太子摄政事。大赦天下。

五月太上皇崩。年七十有八。帝自春至夏多不豫。及太上皇崩。哀感号恸致疾。相距十四日而崩。年五十四。皇太子即位。是为代宗。
