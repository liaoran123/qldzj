
(辛亥)　正月五日。以上年十一月廿三日。郊祀大赦。

三月十八日。登极大赦。赐高年帛○四月禁使新旧铜钱及至大银钞。

⊙革罢僧道衙门。

论曰。望五位以升阶。转二依而就果者。上乘菩萨也。以四向一坐而证成三生百劫而彰号者。缘觉声闻也。圣贤品级教有明文。唯妙悟自心入佛知见者。千圣尚不为。何阶级之有。大教东被三百五十余年。后魏以赵郡沙门法果。为沙门统。供施之不足。又官品之。遂授辅国宜城子忠信侯。寻进公爵曰安城。封官自果始也。梁以惠超为寿光殿学士。后周选僧道中学问优赡者。充通道观学士。仍改服色。随以彦琮为翻经馆学士。唐中宗神龙二年。造圣善寺成。惠范惠珍法藏大行会寂元壁仁方崇先进国。九人加五品并朝散大夫。盖以营像修造之功也。寻加惠范正议大夫上庸郡公。寺主至银青光禄大夫。俸料房阁已上同职官给。玄宗卜平内难。僧清润封官三品。医宁王疾愈。僧赐绯袍。代宗加不空三藏。至开府仪同三司肃国公食邑三千户。辞让数四不允。空曰。吾以法济世。不意垂死滥污封爵故秩。唯空为极矣。宋金两朝南北殊风而封释官秩颇存典故。然犹遵律印信未闻。迨我皇元世祖皇帝混一海宇。条纲制度一出睿思。谓以俗制于僧殊失崇敬。谕天下设立宣政院僧录僧正都纲司。锡以印信。行移各路。主掌教门护持教法。赖圣天子不负佛嘱也。然而稗贩之流。好爵縻贤恃其所贵而贵之。奔走伺候处污不羞。以敲朴喧嚣牒诉倥[傯-囪+(句-口+夕)]为得志。不夺不厌。致有囊加巴僧录往取栲栳山僧钱罔咈律行。可谓师子身虫也。仁宗皇帝居储宫日。目击其弊。降旨。除宣政院外。一例革之。是亦不负灵山付嘱也。於戏朝廷尚行于爵秩。释子乃竞于官阶。官阶无尽期。贪爱无满分。胡不养其妻子跪拜君亲。何异织女七襄牵牛负轭者耶。识达于此无取焉。盛矣乎不空。粉泽。

⊙大教有功。犹愧滥污。今何人而欲假名器哉。

(壬子)　仁宗文英武章皇帝○十月廿九日。以诸王入觐大赦。改皇庆。

(癸丑)　十月十八日。诏科场。以经义取士。

⊙(甲寅)　正月廿二日。改延祐。大赦○(十一月遣使经理江西江浙湖广田粮)弘教佛智三藏法师入寂。公积宁氏。讳沙啰巴观照。事上师着栗[土/火]学佛氏法。善吐番文字。颇得秘密之要。世祖皇帝尝受教于帝师发思巴。诏师译语。辞致明辨允惬圣衷。诏赐大辩广智法师。河西之人。尊其道而不敢名。止称其氏。至呼其子弟皆曰此积宁法师家。其为见重如此。公昆弟四人。公其季也。总丱之岁。依帝师发思巴薙染为僧。学诸部灌顶之法。时有上士名刺温卜。以焰曼德迦密乘之要。见称于世。帝师命公往学此法。温卜以公器伟识高非流辈比。悉以秘要授之。于是王公大人凡有志兹道者皆于公师而受焉。帝师迦啰思巴干即哩。以公之能荐之世祖。诏译诸秘要。俾传于世。时僧司虽盛风纪寖蔽。所在官吏既不能干城遗法抗御外侮。返为诸僧之害。桂蠹乘痈虽欲去之。莫能尽也。颓波所激江南尤甚朝廷久选能者欲使正之。以白帝师。佥谓诸色之人岂无能者。必以为识时务孰与公贤。以诏授江浙等处释教总统。既至削去烦苛务从宽大。其人安之。既而改授福建等处释教总统。以其气之正。数与同列乖迕而不合。公谓天下何事。况教门乎。盖吾人之庸自扰之耳。夫设官愈多则事愈烦。今诸僧之苦。盖事烦而官多也。十羊九牧。其为苛扰可胜言哉。建言罢之。以闻。诏罢诸路总所。议者称其高。公既得请乃遁迹垄坻。筑室种树盖将终焉。至大中以皇太子令召至京师。诏授光禄大夫司徒。仁宗皇帝龙德渊潜之日。尝问法于公。知公之贤。既践天位眷遇益隆诏给廪既馆于庆寿寺。诏公所译皆板行之。公幼而颖悟。诸国语言皆不学而能。自为儿人皆以为必成大器。既长果能树立。致位三公。虽以德艺。抑亦遭遇于时也。其始为佛诵其言观其义。既涉其涯遂厉于深。为人好贤爱能。尤能取诸人。以为善。谈论之际发其端已。得过半之思。故其所有皆以好问而致。是以名胜之流皆从之。游以师友相处。延祐元年十月五日殁。年五十有六。其始疾也。诏赐中统钞万缗俾求医药。太尉沈王往视疾焉。既殁。又赐币万缗以给葬事。遣使驿送其丧归葬故里。门弟子相与建塔以表其藏。寿安山云麓洪公。作铭有谓。佛法之传必资翻译。故译梵为华。或敌对名物。或唯以义。必博通经论。善两方之言。始能为之。是以道安尝谓。翻译微言有五失本三不易。故非能者不足以有为也。所以传列十科。翻译居首者。岂非以其为之难功之大乎。予尝以诏与京邑诸公校雠藏典。历观自古翻译之家。以义译经如秦之罗什。译论唐之奘公。十数人之作。所谓禹吾无间然矣。其余或指义暧昧。或文辞疏拙。夫义之暧昧。盖译者之未尽文。或疏拙润色之失也。因思安公之言。以谓以弥天之高。尚称不易。今之译者何其易哉。自季叶以来。译场久废。能者盖寡。岂意人物凋残之际乃见公乎。观其所译可谓能者哉。

⊙秦州普觉法师卒。教自隋唐之后。传者各宗其说。遂派而为三。由止观之门。观假而悟空。观空而趣中。以入于实相者。为天台宗。会缘入实。即俗而明真者。为贤首宗。穷万有之数。昭一性之玄。有空殊致而同归乎中道者。为慈恩宗。师为慈恩宗者也。姓赵氏。讳英辩。垂髫为驱乌。甫弱冠资二百五十戒。二十有五得传于柏林潭公为座主。凡为僧六十有一年。年六十有八。延祐元年六月庚戌终于景福寺。焕异景于易箦之夕。标奇迹于火葬之余。以其年月日塔于普觉寺之后。师为性真纯。如美玉含璞。虽不加雕绘。而人自爱重之。至于悍卒武夫。亦能敬其人。谓无佛之世足为佛也。每得钱蔽悉以创佛祠。食守道之侣。故君子高其风。

(乙卯)　三月遣使宣抚问民疾苦○(平宁都寇○十一月廿七日以星芒大赦天下)

(丙辰)　礼公哥罗古罗思监藏班藏卜。为帝师。

⊙敕建旃檀瑞像殿记。翰林承旨程钜夫撰。文曰。盖闻道非有象。作易者必拟诸形容。法本皆空。度世者暂资于色相。谓如指空为镜。不若以镜而喻空。即树占风。将使识风而忘树。是以双林付嘱舍利。以凡圣而偏分。千辐经行足迹。亘古今而常在。非炫神通于幻境。实开方便于迷津。所谓由自以会心。即心而即佛者也。旃檀瑞像者佛之真像也。其犹万影沉江如如不异。孤光透隙一一皆圆。夫岂择地而容。盖以随缘而应。望梅林而止渴。靡不同沾。泛竹叶以言归。谁堪共载。惟我圣天子道跻先圣慈等觉皇。祝长乐之春秋。恒依佛地。企如来之岁月。坐阅人天。爰命集贤犬学士李术及教禅耆德。叙具本末。乃云释迦如来净饭王太子。生于甲寅四月八日。是为成周昭王二十四年。既生七日。佛母摩耶夫人往生忉利。至四十二年。太子弃位出家修道。穆王三年癸未道成。八年辛卯思报母恩遂升忉利天为母说法。优阗王自以久失瞻仰欲见无从。乃刻旃檀为像。目犍连虑有缺陋谬。躬以神力摄三十二匠升忉利天。谛观相好三返。乃得其真。既成。国王臣民奉之犹真佛焉。及佛自忉利天复至人间。王率臣庶同往迎佛。此像腾步空中向佛稽首。佛为摩顶授记曰。我灭度千年之后。汝从震旦广利人天。由是西土一千二百八十五年。龟兹六十八年。凉州十四年。长安一十七年。江南一百七十三年。淮南三百六十七年。复至江南。二十一年。汴梁一百七十七年。北至燕京。居今圣安寺十二年。北至上京大储庆寺二十年。南还燕宫内殿居五十四年。大元丁丑岁三月。燕宫火。尚书石抹公迎还圣安寺居。今五十九年而当世祖皇帝至元十二年乙亥。遣大臣孛罗等。四众备法驾仗卫音伎奉迎万寿山仁智殿。丁丑建大圣万安寺二十六年己丑。自仁智殿奉迎于寺之后殿。世祖躬临大作佛事。计自优阗王造像之岁至今诏述延祐三年丙辰。凡二千三百有七年。噫四大海中。顿觉业风之息。一弹指顷。不知贤劫之过。嘉与含灵从兹安隐。于是集贤大学士。臣颢以所述上闻。有旨授臣钜天为之记。夫谨奉诏言曰。古之圣人教民报本。追远之道。而于祭祀之礼。庙则木为之主。祭则孙为之尸。后也乃有像设焉。而不知其所由始。由斯观之。其原于西域之俗也。与夫佛为世出世间之尊。又何俟于赞述。然欲知佛之为佛。固不在于色相。而况于其似色相者乎。然苟不自其似而求之。又将无所措其归向之心。是故法身无相。必假相以表真。至道绝言。亦因言阶妙。若于粗者犹拳拳而怠焉。则其进也殆庶几乎。陛下考百王之度。酌群言之蕴。上以惇孝。下以施仁。蕲于厚天下者。无所不用其极。至于轨仁于善以辅政教之所不逮。亦因天下之心而为之。而非若彼内祠秘祝者之为也。夫以金石之杆坚。犹未能必可久。今以一木之为而绵历若此。然而佛之自卫固甚周。而人之保之也。抑岂一手足之功哉。嗟夫溯延二千有奇至于陛下。然后发德音经纪鸿烈非缓也。熙明之治至是而始隆。虽典祀之外。犹必以斯文文之也。

⊙然则化之渐被者广矣。不其盛与。记洛阳之伽蓝。笔多惭于董史。颂西方之无量寿。共祝于尧年。莫测真如徒欣圣际。谨记。是年封普庵禅师加号。其诏曰。上天眷命皇帝圣旨。朕闻。佛氏以空寂为宗。则凡学所遵者。宁欲建名号殊称谓以示天下后世哉。而国家非此无以昭尊德乐道之意也。朕自即位以来。闻袁州路南泉山慈化禅寺普庵寂感妙济真觉昭贶大德惠庆禅师。绍临济之绪。超华严之境。德映当代泽被方来。其道甚尊。显心切慕之。既累锡大谥。唯塔号未称。可加定光之塔。曰定光灵瑞之塔者。主者施行。

(丁巳)　正月十日大赦○(敕加东林远法师号妙觉寂光宏辨大师都省咨文)

⊙京都崇恩福元谦讲主卒。公讳德谦。姓杨氏。宁州定平人。幼为勤策。从僧读佛氏书。长时周游秦洛汴汝。咨访先德。学苾刍之道。又逾河而北。观风齐魏燕赵之郊。初受般若于邠州宁公。瑞应于原州忠公。又受幽赞于好畤仙公。圆觉于乾陵一公。后受唯识俱舍等论于陕州頙。首楞严四分律疏于阳夏闻公。凡六经四论一律。皆辞宏旨奥。穷三藏之蕴。而数公并以识法解义。驰声四远。公皆亲熏而炙之。跻其堂而噬其胾。故年未逾立。已有盛名于时。后至京师。受华严圆顿之宗于故大司徒万安坛主拣公之门。拣以公博学多能。甚器重之。初以诏居万宁寺后。又以诏居崇恩寺。万宁成宗所创。崇恩武宗所创也。两居大寺前后一纪。道德简于宸衷。流声洋于海隅。本尝以宠遇显荣为之志而改其素。尝语人曰。畦衣之士抗尘世表。苟不愧于朝闻夕死可矣。尚何慕于外哉。自以重居官寺久佩恩荣。而浮图之道。恬退为高。乃以让其弟子。退居幽僻谢绝人事。括囊一室以乐其道。延祐四年。正月廿八日终于隐所。世寿五十有一。为僧四十三夏。宰臣以闻。皇太后锡镪五千缗赙葬。敕有司备仪卫。集京畿诸寺幡盖鼓乐以送之。火后获舍利数十颗。其徒建塔于南城之南。

京城大普庆寺实相圆明光教律师入寂。师讳法闻。严氏。陕西人。按姓氏略。严与庄皆[(┤*├)/干]姓。楚庄王之裔。以谥为氏。避汉明讳改氏为严。公年七岁从禅德辉公学。十有五薙染为僧。年二十受具戒。于是游汴汝河洛。历诸讲肆研究教乘。从大德温公学法华般若唯识因明及四分律。温以公任重道远克振吾宗。托以弘传之寄。尝对佛像灼肌然指。庸表克诚。刺血书经。以彰重法。遂隐于台山不踰阃者六载。读藏教五千卷者三番。是以业进行修。身藏名著。帝师亦怜。命公讲说般若。指授因明之要。因顾谓其徒曰。孰谓汉地乃有此僧耶。三辅之人劝辉致书。勖以兼善毋忘乡梓。请归长安。公以弟子于师义犹君父。父师之命敢不敬承。况父母之邦。乡里之义。可遂忘乎。乃抗策而西。既至耆老皆欢呼而言曰。吾乡之人。得所师而承教矣。寻以安西王命。居城南之义善寺。唐初神僧杜顺示迹之地也。邠岐泾渭四序讲筵不绝。从而学者盖千数焉。天子闻之。征至阙庭。诏居大原教寺。授荣禄大夫大司徒。未几诏居大普庆寺。加开府仪同三司大司徒银章一品。赐辽世金书戒本。求戒者皆从公而师受焉。王公大臣皆仰止高风。犹景星凤凰之瑞于明时也。延祐四年三月廿四日跏趺而逝。以闻。上恻然久之。赐币数万缗以葬。诏大臣护丧有司备仪卫旌盖送之。世寿五十八。戒腊四十三。弟子奉遗骨舍利建塔焉。

⊙(戊午)　特赐三藏佑圣国师达益巴入寂。佛法流于中国久矣。三乘之教风靡九州。其道至焉。唐宋间始闻有秘密之法。典籍虽存犹未显行于世。国初其道始盛西鄙。统元中天子以大萨思迦法师有圣人之道。尊为帝师。于是秘密之法日丽乎中天。波渐于四海。精其法者皆致重于天朝。敬慕于殊俗。故佛氏之旧一变于齐鲁。国师名达益巴。少为苾刍。凡事帝师十有三年。出而从入而侍。听言论于左右。观道德于前后。陶熏滋久郁成美器。凡大小乘律论及秘密经籍。部以十数。皆耳于口授。目于手示。得乎理之所归行之所趣。帝师西还。送至临洮。以久劳侍从弗堪跋涉之勤。见留于洮。师留是十有九年。依大士绰思吉玩卜。覆所既闻。受所未传。切磋琢磨。于是义逾精道益明矣。是以誉延两京道重三朝。事二圣於潜。竭勤逾纪。从属车往返二都。虽雨夕风朝。恒在宫壶。逮武宗践祚。上处春闱。眷藩邸之旧。锡赉以千万计。初师在临洮。秦人请居古佛寺。至是乞归以所赐大厥宇。谋老汐上。未几以太后诏征还两宫之赐。视前有加。锡金印驼纽。封号弘法普济三藏大师。延祐五年八月十六日。化于京师。年七十有三。以闻。上恻焉兴叹久之。两宫赐币以葬。皇太子遣使至奠。敕有司备仪卫送之都门之外。谥佑圣国师。给乘骑归葬成纪焉。

是年六月再立行宣政院。参用常选职官。

(己未)　敕建大永福寺(即青塔寺)○一月朔日食。

⊙京师大宝集寺妙文讲主卒。姓孙氏。蔚州人。妙文讳也。九岁为浮图。年十有八畦服游学。跋涉云朔之墟。观风燕赵之邦。二十一预苾刍戒。抵京师依大德明公。学圆顿之道。陆沉于众者积年。三十有二以众劝请之殷。乃始赤服升猊。就传明之列。其涵养冲挹无欲速成名。不躁进求达类如此。四十有八居蓟之云泉。勤节俭用。老者怀其德。少者严其教。故众睦而寺治。比再稔廪有余粟。岁荒以赈饥民。蓟人称焉。世祖闻其道。召见之。顾谓侍臣曰。福德僧也。诏居宝集。时禅学浸微。教乘益盛。性相二宗。皆以大乘并驱海内。相学之流囿于名数滞于殊途。蔽情执之见。惑圆顿之旨。师独大弘方等。振以圆宗。使守株于文字者。有以荡涤情尘融通寂照。是以龙象蹴踏。竞附一乘之驾焉。年逾八十。益倦于勤。以寺任诸弟子。退居逸老专念佛三昧。延祐六年　月　日卒。年八十有三。告终之日。诫弟子高声唱佛名。遽起跏趺结三昧印。泊然长逝。塔于平则门外。

(庚申)　正月朔。日有食之。

⊙三月十一日。登极大赦。

(辛酉)　英宗格坚皇帝　改年至治。

诏各路立帝师殿。追谥曰。

皇天之下一人之上开教宣文辅治大圣至德普觉真智祐国如意大宝法王西天佛子大元帝师班弥怛拔思发。是年。

⊙敕建帝师殿碑　光禄大夫大司徒大永福寺住持释源宗主(法洪)奉　敕。撰翰林学士赵孟俯书。参议中书省事(臣)元明善篆额。

古之君天下者皆有师。惟其道之所存。不以类也。故赵以图澄为师。秦以罗什为师。夫二君之师其人也。以其知足以图国。言足以兴邦。德足以范世。道足以参天地赞化育。故尊而事之。非以方伎而然也。皇元启运北天奄荒区夏。世祖皇帝。旧神武之威。致混一之绩。思所以去杀胜残跻生民于仁寿者。莫大释氏。故崇其教以敦其化本。以帝师拔思发有圣人之道。屈万乘之尊。尽师敬之节。咨诹至道之要。以施于仁政。是以德加于四海。泽洽于无外。穷岛绝屿之国。卉服魋结之氓。莫不草靡于化风。骏奔而效命。白雉来远夷之贡。火浣献殊域之琛。岂若前代直羁縻之而已焉。其政治之隆而仁覆之远。固元首之明股肱之良。有以致之。然而启沃天衷克弘王度。寔赖帝师之助焉。皇上重离继明应干承统。以为法位久旷道统将微。以师犹子之子公哥禄鲁斯监赞。嗣帝师位俾修其法。敛时五福祐我家邦。有河西僧高沙刺巴。建言于朝。以为孔子以修述文教之功。世享庙祀。而光帝师德俟将圣师表一人。制字书以资文治之用。迪圣虑以致于变之化。其功大且远矣。而封号未追庙享不及。岂国家崇德报功之道哉。大臣以闻。诏郡国建祠宇。岁时致享。师萨思迦人。族款氏。祖朵栗赤。当吐蕃之盛。相其君伯西海。后十余世。皆以学德为国宗范。师生八岁。诵经数十万言。又能约通大义。国人以为圣。故称拔思癹。长而学富五明。故又称班弥怛。其所师而学焉。友而问焉者。数十人。皆有盛名于时。故其所有汪不可涯矣。其所撰述皆辞严义伟制如佛经。国人家传口诵。宝而畜之。夫敏者怠于博学。贵者耻于下问。才高而位重。则矜己而骄物。此人之恒也。师以生知之明。为天子师。可谓敏且贵矣。而乃博学无厌下询遗老。人有一法不远千里而求之。虽硁硁之谅。佼佼之庸。苟有可取无遗焉。负绝世之材。材莫大焉。处帝师之位。位莫重焉。而乃孜孜于道。循循诱物。惟恐德之不修。道之不弘。未尝以多能自圣而有满盈之色。旷若空谷静若深渊。远若云霞。重若丘山。岂非至德。其孰能与于此哉。其道之所被。德之所及。犹杲日丽乎天。明无不照。阳和煦于物。气无不浃。其高如天。不可阶而升也。其大如海。不可航而涉也。以不言而民信。不劝而物从。所过者化。所存者神。匪天纵之将圣。孰能与于此哉。故天子法天地尚德右功之道。着皇王之盛典。崇庙享之报宜乎。龟趺螭首刻颂遗烈昭示无极(洪)以狂斐猥承明诏。序而铭之。其铭曰。佛道弘大。洋海无际。滔天沃日。并育万类。于彼将圣。象罔得一。推厥绪余。以匡王国。烈烈皇祖。草昧天造。奠是南纪。功格苍昊。天锡睿哲。俾翊我后。敦彼薄俗。化于仁厚。汪濊漏泉。波及无外。航浚梯阻。万邦咸会。郡邪鸱扬。维鸠之竞。式遏诡类。率俾吾正。赳赳武夫。蚩蚩嚚鄙。德训所及。风振草靡。惟月之恒。惟日之升。惟师之道。罔或不承。栾栾清廉。惟时享之。有伟其貌。惟时仰之。莫高匪山。莫深匪渊。刻铭颂烈。永世无迁。

(廿八)　五台山大普宁寺弘教大师性讲主卒。公讳了性。号大林。武氏。惟古因生赐姓。胙土命氏。公之先莫详世系。然考之命氏之原。武子姓。其后邑于宋。宋武公之后。以谥为氏。公少好学。聪睿之性。殆天启之。依耆德安公为浮图。既登具。历诸讲庠。探颐经论研精秘奥。始遇真觉国师。启悟初心。既而周游关陕河洛。历汴汝唐邓。放予襄汉。寻幽览胜以博其趣。所至必访其人。询至道之要。其所师而学者。如柏林潭公。关辅怀公。南阳兹公。皆以义学著称。及归复见真觉于垄坻。逾见墙仞之高。堂室之奥。乃曰。佛法司南其在兹乎。后从真觉至台山。真觉殁北游燕蓟。晦迹魏阙之下。悠悠如处江海之上。与世若相忘焉。然以怀壁之美被褐而莫掩。名既喧于众口。声遂闻于九重。会万宁既建。诏公居之。至大中太后创寺台山。寺曰普宁。以兹擅天下之胜。住持之寄。非海内之望。莫能胜之。故以命公。公居此山十有余年而殁。公为人刚毅。颇负气节。不能俯仰随世嫔悦于人。虽居官寺。未尝至城府造权贵之门。或谓公少和气。公曰。予以一芥苾刍。天子不以人之微处之大寺。惟竭诚夙来匪懈。图以报国而已。夫何求哉。必有臧仓毁鬲之言。盖亦营营青蝇止于棘樊耳。顾予命之不遭。道之不行。纳履而去之。何往而不得于道乎。时国家尊宠西僧其徒甚盛。出入骑从拟迹王公。其人赤毳峨冠岸然自居。诸名德辈莫不为之致礼。或磬折而前。抠衣接足丐其按顶。谓之摄受。公独长揖而已。或谓公傲。公曰。吾敢慢于人耶。吾闻君子爱人以礼。何可苟屈其节而巽于床自取卑辱乎。且吾于道。于彼何求哉。彼以其势自大而倨。吾苟为之屈焉。非谄则佞也。焉有君子而为佞谄之行哉。识者壮其气。以谓如佛印元公之遇高丽王子。可谓识大体而得乎礼矣。至治元年九月三日。殁于普宁寺。既火化以舍利。塔于竹林之墟。

(廿九　壬戌)　故荣禄大夫司徒大玉山普安寺住持。幻堂严讲主卒。公康氏成纪人。讳宝严。字士威。号幻堂。父某以罹丧乱弃俗为僧。昆弟六人。公其季也。少以迈往之气不乐处俗。与其弟金薙染。从佛求出世之道。每逢名德启讲。必往听而问焉。尝谓学而不思。思面不学。君子所忧。虽通其说而不通其宗是学而不思也。岂称达者哉。况文字之学。守株象迹惑于多岐。焉能涉同归之海。造圆顿之奥乎。听其说固辩矣。观其所得则未也。于是既问而学之。以博其趣而益致其思焉。是其所以造诣。盖得之系表。故其讲说深有宗通理味。后嗣真觉国师。传贤首宗教。以师承既高见解益明。其方寸之地。湛如止水。莹若明镜。物我相形。辄影见于中。虽以天资之高而德器之美。抑亦师友玉琢兰薰而致及真觉以诏居大白马寺。公与金从至洛汭。及居大万圣佑国寺。又从至台山。真觉殁。诏以公继其位。后公以太后诏居大普安寺。诏以金继公居佑国寺。公于至治二年七月某日殁。年五十有一。诏复以金居普安寺。金以公之丧葬东封谷之口。建塔以修祀事焉。

⊙(癸亥)　至治三年八月十四日。天目山中峰卒。敕谥普应国师法云之塔。奎章学士虞集奉敕撰铭。其略云。天目之山有师子岩。高峰妙禅师居之。设死关以辨决。参学之士望崖而退者众矣。得一人曰本公是为中峰和上。师生有异征。为童儿嬉戏必为佛事。稍长阅经教然指臂。求佛甚切。昼夜弥励。困则首触柱以自儆。期必得乃已。及入死关密叩心要。诵金刚经。至荷担如来阿耨多罗三藐三菩提处。恍然开悟。自谓所证未极。励精勤苦咨诀无怠。及观流泉乃大发明。师亦閟而不闻。自是说法无碍。高峰将戢化权。遂书真赞属诸师云我相不思议。佛祖莫能视。独许不肖儿。见得半边鼻。其授受不虚若此。著书若干卷。行于世。仁宗皇帝闻而聘之。不至。制金纹伽黎衣赐之。号之佛慈圆照广惠禅师。赐师子院。名曰正宗禅寺云云。师讳明本。宋景定癸亥岁生钱塘孙氏。年六十一。僧腊三十五。化于其山之东冈。

是年四月赐瀛国公合尊死于河西○诏僧儒金书藏经○八月四日上崩。

(甲子)　改泰定。

(丁卯)　帝师公哥罗于十月某日涅槃。

(戊辰)　九月十四日即位。年改致和为天历元年○(礼公哥罗亦中纳思监臧班臧卜文国公为师。是年革行宣政院设立十六处广教总管府以摄僧)

(己巳)　敕建崇禧万寿寺于蒋山。

(庚午)　改至顺元年○诏改建康为集庆路○敕建大龙翔集庆寺。

(壬申)　亦辇真班皇帝九月即位。

⊙大都妙善寺比丘尼舍蓝蓝八哈石卒。师讳舍蓝蓝。高昌人。其地隶北庭。其地好佛。故为苾刍者多。太祖皇帝龙飞漠北。其王率所部以从。帝嘉其义。处之诸国君长之上。待以子壻之礼。海都之叛国人南徙。师始八岁。从其亲至京师。入侍中宫真懿顺圣皇后。爱其明敏恩顾尤厚。成宗之世。事皇太后于西宫。以侍从既久勤劳之多。诏礼帝师迦罗斯巴斡即儿为师。薙染为尼。服用之物皆取给于官。又胝宫官例继以既廪。武宗继统。仁宗以太弟监国。师朝夕于太后之侧入而侍出而从。所言必听。所谏必从。眷宠之隆。犹子侄焉。内而妃主外而王公。皆敬以师礼。称曰八哈石。北人之称八哈石。犹汉人之称师也。仁宗之世。师以桑榆晚景。自谓出入宫掖数十余年。凡历四朝事三后。宠荣兼至。志愿足矣。数请静退居于宫外。求至道以酬罔极。太后弗听。力辞弗已。诏居。妙善寺。以时入见。赐予之物不可胜纪。师以其物。创寺于京师。曰妙善。又建寺于台山。曰普明。各置佛经一藏。恒业有差。又以黄金缮写番字藏经般若八千颂五护陀罗尼十余部及汉字华严楞严畏元字法华金光明等经二部。又于西山重修龙泉寺。建层阁于莲池。于吐蕃五大寺高昌国旃檀佛寺京师万安等。皆贮钞币。以给然灯续明之费。又制僧伽黎文数百。施番汉诸国之僧。其书写佛经。凡用金数万两。创寺施舍所用币数以万计。其积而能散。施予不吝。期积福于来生。必至于佛地者。皆人所不能也。英宗之明。以其有静退之高眷遇尤至。每称之贤以为知几。文宗即位今皇太后居中宫以皇妣鲁国太长公主。爱重于师有兄弟之。义尤加敬焉。至顺三年二月廿一日殁。年六十四。葬南城之阳。赐号真净妙惠大师。

⊙临坛大德律师汶公卒。姓张氏。讳惠汶。归德之偃武人也。驱乌之岁。依耆宿釭公为浮图。二十而进具。从大德温公受菩萨戒。嗣法坛主恩公。既而行业日隆道益着。从学者益众。佛制凡为苾刍。虽大节不亏而细行必谨。非法不服非时不食。居处动作皆有轨则。所以戒昏堕而防逸德也。公斋戒既严。护衣惟谨。鸡鸣而兴坐以待旦。干干终日惟佛是念。虽道行旅宿三衣一钵必与身俱。制行虽高而无矫饰之节。操存虽固而无诡徼之迹。是以言而人莫不信。动而人莫不敬。两河之间三监旧邑从化者。盖以万数。缁素相率而求戒法者。幢幢接迹于途。承一训言莫不欢心。感戴说法数十余年。升坛授戒四十余会。大臣接以师敬之礼。至顺三年十一月廿二日殁。年七十有三。

(癸酉)　今上皇帝万万岁　六月初八日登宝位。改元统元年。礼请公哥儿监臧班臧卜。为帝师。

旃檀瑞像自周穆王庚寅○───┐　　　　　　　　┌─○二千三百二十四年。

世尊示灭自周穆王壬申○─○─┤止元统元年计○─┼─○二千二百八十二年。

大教东被自东汉明帝戊辰○──┘　　　　　　　　└─○一千二百六十六年。
