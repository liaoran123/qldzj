
师之形言也。且异乎阳春白雪碧云清风者也。夫大圭不琢贵乎天真。至言不文尚于理实。乃世之衡鉴。岂智识而拟议哉。师自戾止翠峰雪窦。或先德言句渊密。师因而颂之。或感兴怀别贻赠之作。固亦多矣。其有好道者。并录而囊之。一日总缉成二百二十首。乃写呈师。师曰。余偶兴而作。宁存于本。不许行焉。禅者应曰。乃祖闱千载之芳烈也。勿轻舍诸。师察其悫志勉。弗获已抑而从之。文政幸侍座机。辄述序引。用识岁时。炎宋天圣十年孟陬月。文政谨序。

偈颂。

送宝相长老(并序)

大师欢禅德。将赴丹丘辟命光阐宗乘。盖时应必行。固不可抑留者也。且抚会之作肇旷绝之道。虽一凝一流一彼一此又何间然。率织芜辞。以代赆别。

奥域灵区存物外。独标台岭为绝概。掩胜潜奇列作屏。堆青写碧深如黛。彤霞暖影生岩壁。香桂茂阴笼苏石。赤松子也浪虚闲。白道猷兮大轻掷。曹溪有叟归其中。风从虎兮云从龙。乘兴正值二三月。坐断还依千万峰。华飞飞日迟迟。清飙[颱-台+弗][颱-台+弗]吹无时。玲珑八面自回合。峭峻一方谁敢窥。窥来须得乾坤眼。照古腾今谓非间。若能此去副全提。开发人天有何限。

送法海长老。

常爱裴相国式芳尘。断际高风慕要伦。拟欲事师为弟子。不知将法付何人。常爱李相国垂列星。药峤深源宅性灵。我来问道无余说。云在青天水在瓶。缅想当时二台辅。出镇藩维访诸祖。寥寥浮幻轻百年。落落宏规照千古。今闻仙都贤太守。入政褰帷声浩浩。英佐一一分化条。文经武纬亦难讨。远远笺函飞乳峰。选开士兮恢吾宗。觌夜光非震沧海。聆正音岂玩焦桐。徒夸麟龙自西自东。应排罔象得象。必须觉雄让雄。今既塞请还也奇别。茫茫普热纷纷下雪。倒流四河载发枯枿。卷舒立方外乾坤。纵横挂域中日月。黄头碧眼。知未知去去。凭谁继清绝。

送文政禅者。

古有焦桐音。听寡不在弹。古有阳春曲。和寡不在言。言兮牙齿寒。未极离微根。弹兮岁月阑。未尽升沉源。少林几坐华木落。庾岭独行天地宽。因笑仲尼温伯雪。倾盖同途不同辙。麟兮凤兮安可论。许兮巢兮复何说。秋光澄澄蟾印水。秋风萧萧叶初坠。送君高蹈谁不知。如曰不知则为贵。

送昭敏首座。

君不见。鹫峰胜集百万。茫茫等闲过。坏衲之外皆清堕。君又不见。熊岭孤运岁月。索索艰难生。深雪之中有一个。宛转流落千余年。危分崄布空平阗。辩龙蛇兮眼何正。擒虎兕兮机不全。石窗四顾沧溟窄。寥寥不许白云白。掣断金锁天麒麟。高举铁鞭击三百。犹轻舍争知也。别有七星光斗射。风前把欲赠行人。将报不平绕天下。

送知白禅者。

松不直棘不曲。谁笑卞和三献玉。经天纬地太无端。迈古超今亦轻触。靡羁束何必云。素范还还真规复复。栴檀叶落香风清。千里万里长相逐。

送胜因长老。

黄梅散席三百载。续焰联芳事空在。宗兮派兮生异端。华兮叶兮太烦碎。韶阳间出多慷慨。权要雄雄曾绝待。曲木据位知几何。利刀剪却令人爱。近还有个披老衲。楚甸横身风飒飒。铁作一寻非等闲。壁立千仞须摧踏。报君知江南江北徒累累。鳌转海运兮纤麟片甲。雷奔电驱兮寸毫尺牦。斯言勿谓存规矩。平不留兮险非取。周行独立如便休。谁振宏纲照千古。

送重郜禅者。

春雨如膏春云如鹤。忽此忽彼乍休乍作。枯荄离离维风太迟。幽石片片辽空亦危。一华开五叶兮不相似。独孤明夸还自知。还自知。历魏游梁徒尔为。

送僧归灵隐(因瞩白云无羁)

白云无羁冷淡清奇。雪格未可鹤态还卑。垂天沃日兮似结不结。为雨从龙夸后期必期。噫悠悠忽尔春风吹。南北东西唯我知。谁知。菡萏峰前布影时。

送僧之石梁。

万卉流芳不知春力。岩畔涧底蹙红皱碧。乘兴复谁同。孤踪远仇敌。君不见。五百圣者导雄机。灵峰晦育深无极。寒山老寒山老随沉迹。迢迢此去须寻觅。华落华开独望时。记取白云抱幽石。

送师旻禅者。

深岩寂寂披兰芷。碧雾红霞映流水。空生别我期未期。绝域殊方拟轻拟。堪笑归岭南奔驰。何鄙彼危急乱抛下。尽云提不起。伊予本自不将来。相送奚凭挂唇齿。旻禅客旻禅客师子子。应须落落存终始。君不见。古人有言兮。扑碎骊龙明月珠。大丈夫到如此。行行不用频弹指。

寄白云长老。

八纮云静明寥沈。夜永松堂对寒月。凋残片叶坠虚庭。冷寂何人立深雪。因忆钱唐郜禅者。十载岩栖曾未下。分飞谁谓绝相同。远念冥冥欲奚写。忽闻赴请之仙都。声光蔼蔼登清途。孰云天骥骤方外。自笑大鹏离海隅。乾坤窄乾坤窄湛卢潜射斗牛白。茫茫无限未归人。到必为时除点额。

送智迁首座。

云萝杳杳藏岩曲。碧叠清飞冷相促。瘦藤轻衲休便休。短焰残芳续何续。禅家本自冥羁绊。洲渚园林曾不惮。十影神驹立海涯。五色祥麟步天岸。君看取君看取。匝地茫茫有谁举。瓴甋频磨如未回。为吾深忆卢公语。

送善暹首座。

名之基实之蒂。深兮固兮宛相继。古之名也在希声。今之实也同浮翳。子州善卷之流也。尧驱舜驰让无暇。归去来兮归不归。到头未出冥冥者。吾徒孰谓标奇绝。动静凭君试甄别。叶零零兮秋暮半凋。华片片兮春暖齐发。暹禅老暹禅老。意曾高旷排沽待忽致讥褒。天人列请兮屡轻笑。祖佛位卑兮还拟逃。我恐逃之逃不得。大方无外皆充塞。茫茫扰扰知何极。八面香风惹衣裓。

送僧。

吴山碧楚江碧。吴楚悠悠兴何极。一寻寒木自为邻。三事秋云更谁识。乾坤不是无知己。玉石休云辩真伪。待时沽誉漫沦生。晦迹韬光亦何意。春风急春风急。八骏奔驰追不及。南北东西把定时。为君直上孤峰立(观气分枝非独古有诚之言也)

颂药山师子话送僧。

斥愬金毛师子子。栴檀林下青莎里。置也置也威自全。一出六出眉剔起。非拟拟知几几。星流不问三千里。天外风清哮吼时。为君吸尽西江水(咄)

送秀大师。

岩窦宵寒拥山帔。月高古木霜禽睡。西庵禅者来扣门。别我凌晨下层翠。欲留不可留。写意不及意。屈眴迢迢安足云。华偈联联太容易。君不见。刘阳叟绝希冀。送人只道无他事。行行会有知音知。何必清风动天地。

送广华严归鹫峰。

海山孤僻非蓬岛。雾冷云深松桂老。有客凝冬何太高。巨野宵征苦相讨。岩房杳杳凌寒空。冰霜落落分谭丛。谁云百城沈古月。自笑八面生清风。俄然别我还归去。惠理之徒望回驭。重重无尽楼阁门。到必为时略轻据。

送远尘禅者。

衲卷残云风高绝邻。倚天照雪堪抗要津。八纮极目兮春山若黛。九野纵步兮汀草如茵。三十四老未轻识。凛然方外奚相亲。

送德隆山主。

霜叶凋残岩风凛寒。彼之禅老忽下崇峦。衲有云兮曾卷未卷。琴无弦分解弹不弹。迢迢既行宜听斯语。明闇路岐生死洲渚。而今而后知不知。颓纲委地凭谁举。

送澄禅者。

春色依依袭尔原草。春风浩浩拂我窗牖。念此分飞赠无琼玖。片片乱飘岩上梅。条条纵舞溪边柳。澄禅澄禅听斯言。古也今也行路难。知之者石火星流未急。不知者龙骥步骤曾宽。看看。孰云平地起波澜。

送惠俦禅者。

少林风规何大潇洒。笼古罩今睥真睨假谁云发机射虎。自笑品类观马。剑客茫茫不要呈。甑人往往须擒下。俦禅俦禅峥嵘象驾。

送惠文禅者。

正法眼绝尘沙。二三四七水月空华。千灯续焰曾间五叶分披未葩。君不见。卷席百丈掩耳丹霞。龙行虎步争孤立。尽同云雨去无涯。文禅文禅腾焕吾家。

送道成禅者。

曹溪流非止水。一点忽来千波自起。直须钓鳌钓鲸。莫问得皮得髓。君不见。石头有言兮。圣不慕他灵不在已。成禅成禅谁家之子。

送清演禅者。

我年老大心力衰微。赠别无语冥同振飞。因思古之送人有言。吾不知其殊途同归。独爱新丰曲腾清辉。寸草不生千万里。出门春色共依依。

送继宝禅者。

宝非宝日杲杲。上上机无处讨。赤水求来何太狂。荆山觅得苦相恼。不恼不狂排夜光。险恶道中为津梁。

送小师元楚。

道之冥机一何相守。汝竞光阴我亲蒲柳。毋厚辨之夺席。毋薄愚之诵帚。深思彼伐木丁丁之声。照古照今兮宜善求友。

送清果禅者。

春雨蒙蒙春风[颱-台+弗][颱-台+弗]。动兮静兮匪待时出。云霞闲澹作性。金铁冷落为骨。知我者谓我高蹈世表。不知我者谓我下视个窟。道恣随方情。融羁锁紫栗。一寻青山万朵行行思。古人之言无可不可。南北东西但唯我。

酬行奯长老。

黄金为骨松为恣。道高曾鄙天人师。有言遗我千古奇。无人知石虎吞却木羊儿。

至人不器。

谁当机举不赚亦还稀。摧残峭峻销烁玄微。重关曾巨辟。作者未同归。玉兔乍圆乍阙。金乌似飞不飞。卢老不知何处去。白云流水共依依。

因事示众。

石本落落玉自碌碌。古之今之一何[言*斯]速。师子不咬麒麟。猛虎不食伏肉。君不见。洞庭孤岛烟浪深。木马追风有人识。

日暮游东涧(五首)

极目生晚照。溪云偶成朵。大朴曾未分。青山自唯我。

极目生晚照。远树笼微阴。谁知清浅流。别有沧海深。

极目生晚照。幽情眷兰芷。白苹叶里风。不在秋江起。

极目生晚照。步影何迟迟。归禽古木中。相对频相窥。

极目生晚照。蓬莱匪仙境。钓得十二鳌。重来谢孤影。

思归引(三首)

一住翠峰顶。两见溪草绿。不知朝市间。几番生荣辱。萧条岩上云。冷淡水边竹。报谁归去来。向此空踟躅。

常忆在庐山。随时寄瓶锡。五百与一千。聚头同遣日。猿攀影未回。鹤望情还失。教他王老师。痴钝无处觅。

时雨洒如膏。万卉皆滋益。枯根甘自休。也似春无力。耕夫晓尚眠。蚕妇夜多息。从兹家业荒。共落风尘迹。

送蕴欢禅者西上。

金阙路曾遥。行行值开泰。石房云未闲。杳杳若相待。高踪逾履水。何人不倾盖。早晚承帝恩。再卜林泉会。

送僧。

春云情既高。片段飞虚碧。去留机未消。今古望还积。澄澄天影回。杳杳地形直。别夜共相思。谁栖此泉石。

法尔不尔。

夏云多奇峰。干城冷相映。借问诸禅僧。那个堪凭定。干城高锁月。夏云欲为雨。若谓非全功。子细看规矩。

送诸方化主。

空岩暖律回。极目望还普。数点方外云。几处人间雨。寥寥沧海月。依依少林祖。去必示劳生。清风立千古。

刘禹端公问云居雨从何来。东平问官人风作何色。雨从何来风作何色。龙门万仞曾留宿客。进退相将谁遭点额。

风作何色雨从何来。不用弹指楼阁门开。波波棱棱南方未回。

送僧。

松风清未休。水月淡相对。去来非等闲。必许孤云会。

颂云门九九八十一(二首)

三三九九八十一。一一观风随召出。千古有谁同共知。一毛师子众毛毕。

九九八十一。大勋不竖赏。若谓无誵讹。金刚曾合掌。

乌龙和尚。

空岩清夜坐。藓径积深雪。瞑目思古人。彻曙落残月。童敲石磬寒。猿挂枯枝折。杳杳无限情。分明向谁说。

秋日送僧。

边雁影邪寒蝉声速。乘时毳流远别岩谷。林惊一叶兮微风触袖。水肃百川兮片月在目。因忆象骨老师曾送人。行行不谓抽金镞。

早参示众。

晓天云静浓霜白。千峰万峰锁寒色。骊龙失珠知不知。无限平人遭点额。

春风辞寄武威石秘校。

春风何萧萧。和雨复兼雪。折华功未深。偃草势曾烈。毗城痴爱老。怯寒对清拙。襄岩影响士。难御同孤劣。鳌峰人不来。柴门亦休闭。松头栗鼠下。时把藤床啮。庭际霜禽归。屡啄苔钱阙。一旦春风息。暖日生林樾。幽径磐石上。拄筇行且歇。无弦兮莫弹。有语兮存舌。冷落流水声。古之若为说。凋残早梅树。今之若为别。俯仰身力轻。翻忆春风切。为吾吹却尘欲革分岐辙。为吾吹却云。欲问辽空月。不知天地间。堪为谁交结。

送百丈专使。

大雄孤顶曾遐举。遍索诸方谁敢拒。乳窦峰前捋虎须。再得完全又归去。

送清素禅者之金华。

古策风高瓶浪阔。春云片段分清绝。金盆后夜孤顶寒。去去谁同落残月。

拟寒山送僧。

择木有灵禽。寒空寄羽翼。不止蓬莱山。冥冥去何极。

送如香大师。

栴檀叶落雨初歇。天外风清亦何别。后夜莲城溪月寒。孤光谁共倚寥沈。

寄于秘丞(二首)

石径通岩窦。引步藏欹侧。蓬莱人不来。扫尽苍苔色。

飞瀑千万层。五月状冰雪。将期云雾开。永夜对孤月。

再成古诗。

霜华一镊中。玉童摘未摘。斯言如不闻。千古动愁色。因忆商山吟。在乌不在白。

答当生不生。

咄咄休强名。刍狗亦为累。寂寥金粟身。曾未求诸己。

戏靠安岩呈双溪大师。

陕府铁牛却知有。春秋几几成过咎。一身还作二如来。黑白不分辩香臭。

疏黑白无从。

天地不仁万化蠢蠢。若谓非缘竹何从笋。发兮发兮黑白是准。

暮冬感怀寄瑞岩禅师。

雪水绕松槛。迟迟结清浅。病眼时懒开。幽情况难遣。故人久相别。飞文屡惭靦。仰谢十二峰。分照月如剪。

送知久禅者。

霜竹凝寒携九节。铜瓶浪锁千溪月。天上人间不自知。行行谁共分清绝。

送庆颜禅者。

岩桂风清香露滴。定起高秋映虚碧。断云不是归帝乡。飞落人间有谁识。

春日怀古(四首)

门外春将半。岩冰暖有声。玄沙曾未到。虚得偃溪名。

门外春将半。青青野色分。桃华开欲尽。无处觅灵云。

门外春将半。群芳斗盛时。邻家有庭柏。诸祖共相知。

门外春将半。幽禽语共新。宝陀岩上客。应笑未归人。

送僧之金陵。

胜游生末迹。杳自狎时群。卷衲消寒木。扬帆寄断云。曙瓶华外汲。午磬浪边闻。别后石城月。依依远共分。

送僧。

知方流古意。云树别诸邻。月不澄微水。山应立是尘。静空孤鹗远。高柳一蝉新。欲究劳生问。归思莫厌频。

千里不来。

不见古君子。因循又隔秋。浮生多自掷。好事更谁留。碧巘高沈月。寒云静锁楼。宗雷何处是。白鸟下汀洲。

僧归霅上。

海国浮轻楫。悠悠兴未阑。草随春岸绿。风倚夜涛寒。沙鹭宜相狎。霜蟾望更宽。河声西听日。谁得共云端。

春晴野步。

乘兴携多士。迟迟傍水濆。春山不在目。啼鸟共谁闻。片石寒笼藓。残华冷衬云。只应融老辈。庵际境犹分。

赋瑞雪送穆大师。

五六皆名出。飘华独见稀。若教同一色。还似负群机。玉马独空说。铜驼转更非。争如千万里相对共依依。

送铁佛专使。

荷策来寻我。泛舟思旧山。不知何处月。相照在深湾。风助秋涛急。云兼野树闲。到时如请益。先忆赵州关。

同于秘丞赋瀑泉。

大禹不知凿。来源亦自成。色应邻众白。声合让孤清。远势曾吞海。飞流未喷鲸。灵槎如可泛。天派问归程。

送简能禅者归仙都。

荷策下丹嶂。纷纷雪正飞。浮生谁未到。旧国自重归。云背猿声断。天遥鹗影微。莲城古风月。又得振清机。

天竺送僧。

雪霁莲峰顶。孤禅起石床。向时机自绝。异域路空长。啼狖冲寒影。归鸿见断行。后期无定迹。烟水共茫茫。

寄石秘校。

重林冥坐久。引望复迟迟烦暑未消日凉风来几时。天云飞积火。岩溜散垂丝。欲拟相寻去。浮生已共知。

因事示众。

客从远方来。遗我径寸璧。中有四个字。字字无人识。清涵鲸海宽。冷射蟾轮窄。今朝呈似看。请道末后句。

静而善应(二首)

觌面相见不在多端。龙蛇易辩衲子难瞒。金槌影动宝剑光寒。直下来也急着眼看。

对扬殊特本同参。谁自辽空强指南。今古不存师弟子。一轮秋月印寒潭。

自诲。

麟龙不为瑞。草木生光辉。三尺一丈六。且同携手归。惭尔惩世师。巍巍何巍巍。

宗门三印(三首)

印空印水印泥。炳然字义还迷。黄头大士不识。敢问谁得亲提。

印泥印空印水。匝地寒涛竞起。其中无限鳞龙。几处争求出觜。

印水印泥印空。衲子不辩西东。拨开向上一窍。千圣齐立下风。

革辙二门(四首)

劫火曾洞然。木人泪先落。可怜傅大士。处处失楼阁。

德云闲古锥。几下妙峰顶。唤他痴圣人。担雪共填井。

祖佛未生前。已振涂毒鼓。如今谁乐闻。请试分回互。

宛转复宛转。真金休百炼。丧却毗耶离。无人解看箭。

拟弋者慕。

翠羽立高枝。危巢对落晖。碧潭千万丈。直下取鱼归。

透法身句(二首)

潦倒云门泛铁船。江南江北竞头看。可怜无限垂钩者。随例茫茫失钓竿。

一叶飘空便见秋。法身须透闹啾啾。明年更有新条在。恼乱春风卒未休。

灵隐小参。

六合茫茫竟不知。灵山经夏是便宜。虚堂夜静无余事。留得禅僧立片时。

因雪示众。

清光欹月不相饶。堆积虚庭卒未消。为瑞为祥也难得。不知谁解立齐腰。

秘魔岩。

把断重津过者难。擎杈须信髑髅干。藿山到后知端的。同死同生未足观。

保福四谩人。

竿木随身老作家。逢场作戏更难加。谩人谩我无人会。水长船高眼里沙。

灵云和尚。

本无迷悟数如麻。独许灵云是作家。借问遍参诸祖客。不知何处身桃华。

僧问缘生义。

义列缘生笑未闻。就呈布鼓向雷门。金刚铁券诸方问。报道三千海岳昏。

名实无当。

玉转珠回祖佛言。精通犹是汗心田。老卢只解长舂米。何得黄梅万古传。

迷悟相返。

霏霏梅雨洒危层。五月山房冷似冰。莫谓乾坤乖大信。未明心地是炎蒸。

道贵如愚。

雨过云凝晓半开。数峰如画碧崔嵬。空生不解岩中坐。惹得天华动地来。

大功不宰。

牛头峰顶锁重云。独坐寥寥寄此身。百鸟不来春又过。不知谁是到庵人。

晦迹自贻。

图画当年爱洞庭。波心七十二峰青。如今高卧思前事。添得卢公倚石屏。

五老师子。

踞地磐空势未休。爪牙何必竞时流。天教生在千峰上。不得云擎也出头。

与时寡合。

居士门高谒未期。闲隈岩石且相宜。太湖三万六千顷。月在清波说向谁。

宜谦山主赴鄞城命。

休向千峰过好时。白云高卧趣还卑。涂中无限未归客。不待相依更待谁。

庭前柏树子(二首)

七百甲子老禅和。安贴家邦苦是他。人问西来指庭柏。却令天下动干戈。

千圣灵机不易亲。龙生龙子莫因循。赵州夺得连城璧。秦王相如总丧身。

赠琴僧。

太古清音发指端。月当松顶夜堂寒。悲风流水多呜咽。不听希声不用弹。

送僧。

帆挂澄江雨霁时。绿铺春岸草离离。定乾坤句轻相送。逢着知音举向伊。

送僧之婺城(二首)

孤云徒自类行踪。高指金华思不穷。日慕轻帆映秋色。沙禽啼断一江风。

婺溪烟景称生涯。轻泛兰舟意未赊。八咏清风好相继。碧云流水是诗家。

送文用庵主归旧隐。

太白峰前旧隐基。杉松寒翠滴无时。经年抛却又归去。再听岩猿只自知。

送显冲禅者之霅上觐兄著作。

选佛选官应在我。难兄难弟不唯他。汀华岸草芳菲日。远远清风争奈何。

送宝月禅者之天台。

春风吹断海山云。别夜寥寥绝四邻。月在石桥更无月。不知谁是月边人。

玄沙和尚。

本是钓鱼船上客。偶除须发着袈裟。祖佛位中留不得。夜来依旧宿芦华。

偶作。

拾翠寻芳烈夜灯。芦芽穿膝笑无能。飞泉冷淡与谁听。空落断崖千万层。

送僧。

路岐长草带青青。云片相兼野思生。多谢春风莫吹散。等闲为盖赠君行。

送纯禅者。

莎萝雨滴苍苔痕。前峰后峰啼断猿。携筇别我下层翠。何处静敲仁者门。

和顽书记见寄。

古松吟绕石磷磷。汤惠休辞岂易闻。红叶写成藏不得。暮风吹断碧溪云。

送允诚侍者。

飞泉列岫压穷野。冷碧寒青光斗射。片云片石何太高。为谁留在长松下。

送僧。

古藤枝寒索索。方倚靠又拈却。海阔天遥非等闲。风前曾共孤云约。

送清禅者。

瘦藤春云深。天涯去无侣。时笑野泉声。似共流莺语。落落风规今古情。相逢会有知音举。

辞于秘丞。

永夜潜思槁木身。蓬仙门馆渐经旬。虽干清政为高客。争奈白云无主人。岩泻瀑泉机未息。雨零寒叶梦犹频。此时贤宰容归去。古像焚檀祝有因。

送僧。

凉颷新叶坠岩阴。禅起高秋别翠今。孤月冷光清有兴。断云闲影合无心。瓶分吴浪情何极。钵化膺门道更深。好是却回旧房日。倚栏同看橘铺金。

往复无间(十二首)

平旦寅。眹兆之前已丧真。老胡鹤树渐开口。犹举双趺诳后人。

日出卯。万国香华竞头走。邯郸学步笑傍观。岂知凶祸逐其后。

食时辰。大向那堪列主宾。维摩香饭本非赞。怪他鹙鹭独生嗔。

禺中已。荆棘园林遍大地。南北东西卒未休。金刚焰复从何起。

日南午。寥廓腾辉示天鼓。郁头蓝已定全身。何假周行夸七步。

日昳未。碧眼胡来欺汉地。九年计较不能成。刚有痴人求断臂。

哺时申。急急趒生路上人。草鞋踏尽家乡远。顶罩烧钟一万斤。

日入酉。室内覆盆且依旧。尘尘彼彼丈夫儿。井中之物同哮吼。

黄昏戌。寰中不碍平人出。瓦砾光生珠玉闲。将军岂用驱边卒。

人定亥。六合茫茫谁不在。长空有月自寻常。雾起云腾也奇怪。

半夜子。樵唱渔歌声未已。雨华徒说问空生。高枕千门睡方美。

鸡鸣丑。贵贱尊卑名相守。忙者忙兮闲者闲。古今休论自长久。

送僧。

岩泉高锁黄金宅。衲卷秋云古标格。离歌谁赠欲行人。遍界同为一宿客。春色依依日杲杲。南北东西好看好。闹市拶笑娇尸迦。草头青点俱胝老。阿呵呵。人间天上不知他。粝竭节有顶门眼。归去清风拂薜萝。

寄李都尉。

水月拈来作者殊。东西南北谩区区。也知金粟李居士。端坐重城笑老卢(咄)

寄池阳曾学士。

山万重兮水万枝。堆青流碧冷便宜。算来免得生遥恨。不在诗情在祖师。

寄四明使君沉祠部(二首)

露冕民谣物物成。江山千里古风清。曹溪客是无机者。日在深云听颂声。

苍苍德也亦如斯。政化全归副倚毗。十万人家写春色。不知谁解立生祠。

寄内侍太保(二首)

千尺岩泉喷冷声。草堂云淡竹风清。蒲团时倚无他事。永日寥寥谢太平。

萝龛藓室狎猿猱。忽捧纶言挂紫袍。恩大不知何以报。五云天上望空劳。

寄曹都护。

故国休言万里程。为官为释且分明。道存不必曾倾盖。俱有清风匝地生。

送僧。

虎角深藏不待时。全机曾许雪林知。如今百越拈来也。草偃风行是信旗。

寄灵隐惠明禅师(二首)

千峰影里叶初凋。极望还将慰寂寥。也谓毫端不相隔。秋云秋水奈遥遥。

海峤生片云。有时忽如盖。不挂飞来峰。悠悠拟何待。

送益书记之霅水。

白苹汀是旧家乡。归兴兰舟泛渺茫。日暮沙禽啼欲断。不知谁在碧云房。
