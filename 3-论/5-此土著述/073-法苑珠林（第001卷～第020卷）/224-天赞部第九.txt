
如华严经云。尔时如来以自在神力。不离菩提树坐及须弥山顶妙胜殿上夜摩天宫宝庄严殿。趣兜率天宫一切宝庄严殿。尔时兜率天王。承佛神力。以偈颂曰。

无碍如来犹满月　　诸吉祥中最第一
来入众宝庄严殿　　是故此处最吉祥

华严经云。尔时如来威神力故。十方一切诸佛世界。诸四天下。一一阎浮提。皆有如来坐菩提树下。无不显现。尔时世尊威神力故。不起此坐升须弥顶向帝释殿。尔时帝释即说偈言。

七佛定光诸佛等　　诸吉祥中最无上
彼佛曾来入此处　　是故此地最吉祥

尔时世尊威神力故。不离道树及帝释宫。向夜摩天宝庄严殿。尔时天王以偈颂曰。

名称如来闻十方　　诸吉祥中最无上
来入摩尼庄严殿　　是故此处最吉祥
