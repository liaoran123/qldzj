
如得无垢女经云。佛言。菩萨成就四法得三十二丈夫相。何等为四。一把金散佛或散浮图。二常以香油涂如来塔。三种种华香伎乐布施。四眷属相随供养和上阿阇梨等。尔时世尊。而说偈言。

把金散浮图　　香油涂佛塔
施以华香乐　　敬心供养师
行如是四法　　得三十二相
端正甚奇妙　　一切功德具

菩萨成就四法得八十种好。何等为四。一种种妙衣庄严法座。二供养他人心不生倦。三于法师所不作斗乱。四教诸众生修菩提行。尔时世尊。而说偈言。

妙衣严法座　　供养他不倦
教众生菩提　　易得八十好
菩萨修行此　　四种功德故
常于一切时　　有胜相庄严
