
序曰。所言支流出生经者。谓于本部敷时救弊而陈异卷也。今就文寻捡括其大抵。都非极言。何者。大圣垂教发悟在心。不以事相而诠教体。故集众托处。为成信之阶基。放光动地。开蒙情之兆域。然后资其故习因而陶化。统其解网之要。扬其决目之方。知烦恼非趣圣之由。识解悟为出凡之径。一闻决绝。若瓦裂而天分。再寻根力。便入位而登住。今则单品别卷曲写时心。未曰绍隆抑惟离本。故淳味流变。明于涅槃极诫。抄略非具。固涉邪求之缘。然本其启化之辰非无其理。以经教初传译人创列。梵本雕落全部者希。华严涅槃尚三分获一。况余群部。宁不品卷。支离。故安法师云。得略翻略得广翻广。斯言是也。一四句颂闻之而启惑。一四谛言闻之而生天。况乎全品离词。而非悟俗之要。即言明达岂乖圣心之旨哉。由斯以言则发智之通鉴也。复何论于本末叙其浇薄之竞乎。固当不以曲滞之心而光其所出耳。

依捡群录斯缘备列详之。今复连写则致弊于纸墨。然恐乱于疑伪。或有涉于缉修。故两录列名。定非别生之位。自余不显。便是支分之经。又代代分张卷部渐广。故且约指大数求名。故目出之。

大乘别生经二百二十一部二百六十三卷。

小乘别生经三百四十一部三百四十六卷。

余捡定其所出小乘别生。二十五经出增一。四十经出中含。一百二十八经出杂含。四经出长含。五十经出生经。五经出贤愚。十二经出道地。八经出义足。余则本起普曜等经。斯并具录本部别品流化至于入藏。见录具引出于四含者。此乃本译殊品文义俱异。不同出生之经也。恐有迷于两经。故重铨显分其名体也。
