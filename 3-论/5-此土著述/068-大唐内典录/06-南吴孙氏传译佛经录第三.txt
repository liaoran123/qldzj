
序曰。自汉永平已来。至吴赤乌之岁。将二百载。教流中原不达江表。及僧会初适设像置斋。时为矫异。以问尚书令阚泽曰。佛之化被乃在汉明。流渐既久。如何始至江东。泽曰。自摩腾入雒之初。五岳十八山馆道士与腾抗力之时。道士不如。南岳道士褚善信等自感而死。弟子举尸归葬南岳。无人流布。今方至此。余如后列。吴大皇帝孙权。字仲谋。吴郡富春人。世仕于吴。其家东冢上数有神光云气。又权父坚初在孕。其母梦肠引出绕吴昌门。众咸称为孙氏兴矣。及权生眼有异光方颐大口。其父奇之。应霸王也。跨蹑闽越都邑斗牛。封授诸侯建立年号。朝宗海岳南面君临。称大吴也。初都鄂武昌。次迁秣陵。又迁建业。魏承汉后二年。权立称元。黄武四主五十九年。晧立二年。晋受魏禅。经一十五年平吴。若以年分则晧一十四年。应入晋代。今别结取集为吴录。道俗四人所译诸经。一百四十八部。一百九十卷。并魏吴两代诸失译经。都合以为吴录云 吴沙门维只难(二部六卷经) 沙门竺律炎(三部三卷经) 优婆塞支谦(一百二十九部一百五十二卷经) 沙门康僧会(一十四部二十九卷经及注) 诸失译经。一百一十部二百九十二卷 阿差末菩萨经四卷(见吴别二录初出) 法句经二卷(初出吴录云五卷见三藏记)

右二部合六卷。魏文帝世。天竺沙门维只难。吴言障碍。学通三藏妙善四含。历国游方以行化为业。发趾西域同伴竺律炎自到江左。黄武三年于武昌郡译。为吴文。而维只难既未善方音。翻梵之际颇有不尽。志存义本辞句朴质。如文可知 三摩竭经一卷(见始兴录与分和檀王经大同小异) 梵志经一卷(见始兴录与五百梵志经同本异出) 佛医经一卷(共支越出非全异从大经略见宝唱录或云佛医王经)

右三经合三卷。魏明帝世。天竺沙门竺律炎维只难卒。后为孙权于杨都译。群录不同。或云将炎。或云持炎。或云律炎。未详孰是。故备举之 大明度经四卷(亦云大明度无极经或六卷见竺道祖魏吴等二录) 禅秘要经四卷(亦云禅秘要见吴别二录) 撰集百缘经十卷(见唐录) 阿差末菩萨经四卷(见吴录第二出与前维只难所译本文小异) 菩萨本缘集经四卷(传云天竺沙门僧伽斯那撰) 维摩诘所说不思议法门经三卷(一云佛法普入道门经或二卷第二出与后汉严佛调译者少异见竺道祖魏吴录及三藏记) 修行方便经二卷(或有禅字见吴录) 大般泥洹经二卷(此略大本序分哀叹品为二卷后三纸少异耳见竺道祖吴录道安云出长阿含僧祐云今长阿含与此异第二出) 瑞应本起经二卷(黄武年第二出一云太子本起瑞应与康孟详出者小异陈郡谢锵吴郡张诜等笔受魏东阿王植详定见始兴录及三藏记) 法镜经二卷(道安录无僧祐云见别录僧会注并制序) 小阿差末经二卷(见别录及三藏记) 阿弥陀经二卷(第四出与汉世高魏僧铠译者小异内题云阿弥陀三耶三佛萨楼檀过度人道经亦云无量寿经见竺道祖吴录) 义足经二卷(见竺道祖吴录及宝唱录) 方等首楞严经二卷(黄武年第二出与后汉支谶出者小异见竺道祖吴录安录无祐云见别录) 法句经二卷(见别录及祐录第二出) 慧印经二卷(一云慧印三昧经一云十方现在佛悉在前立定经一云宝田慧印三昧经与如来智印经同本异出见竺道祖吴录及三藏记) 本业经一卷(一云菩萨本业经见祐录) 须赖经一卷(第二出与白延出者同本别出一云须赖菩萨见竺道祖吴录及三藏记) 梵摩渝经一卷(见竺道祖录及三藏记) 私阿末经(一云私阿昧道安云即是菩萨道树经同本异出见道安及支敏度三藏记等) 微密持经(一云无量门微密持经见僧睿二秦录及三藏记) 月明童子经(或云月明童男经或云月明菩萨三昧经出三藏记) 阿难四事经(见三藏记及别录) 差摩竭经(一云菩萨生地经见竺道祖吴录) 优多罗母经(一云无母字上四经并一卷) 七女经一卷(安云出阿毗昙一云七女本经初出) 郁伽长者经(第二出见竺道祖吴录或二卷) 八师经(见竺道祖吴录) 释摩男本经(出中阿含见竺道祖吴录) 孛抄经一卷(初出即孛经见三藏记及别录) 老女人经(出阿毗昙吴录直云老女经或云老母经见三藏记) 斋经一卷(初出一云持斋经见别录) 悔过法经(一云序十方礼拜悔过文或无经字) 贤者德经一卷 佛从上所行三十偈经(或无经字) 了本生死经(安云出生经祐云今五卷生经无此名一名稻竿同本异出谦自注并制序) 惟明二十偈经一卷(或无经字) 龙施女经一卷(安录无祐云见别录) 鹿子经一卷(安录无祐云见别录及竺道祖吴录) 十二门大方等经(安录无祐云见别录) 赖吒和罗经(第二出与支曜出者小异或云罗汉赖吒和罗经安录无祐云见别录凡三十经四十八卷除郁伽长者经并见祐录) 四十二章经(第二出与摩腾译者小异文义允正辞句可观见别录) 难龙王经一卷(一本无王字) 不自守意经(或云自守或云不自守) 五阴事经一卷 七知经一卷(一作智) 人民求愿经一卷 佛开解阿拔梵志经(一云梵志阿颰经出长阿含) 宝海梵志成就大悲经一卷 梵志子死稻败经一卷 梵志问佛师经一卷 降千梵志经一卷 梵志经一卷(第二出) 度梵志经一卷 外道仙尼说度经一卷 梵志结净经一卷 梵志问佛世间增减经一卷 佛为外道须深说离欲经一卷 梵网六十二见经一卷(见别录僧祐云法护出) 阿质国王经一卷 桀贪王经一卷(出六度集) 国王成就五法久存于世经一卷 惟娄王师子潼譬喻经一卷(一本无譬喻字) 诸法本经一卷 五母子经一卷 戒消伏灾经一卷(见旧录) 枯树经一卷(见道安录一本上有大字) 是我所经一卷 甘露道经一卷(出出曜经) 不净观经一卷(出长阿含) 水上泡经一卷 恒水戒经一卷(出旧录或无戒字) 色无常经一卷(出阿含) 护口意经一卷 寿命促经一卷(出杂阿含) 法施胜经一卷 诸漏尽经一卷(出杂阿含) 修行慈经一卷 须摩提长者经一卷 摩调王经一卷(初出一本无王字) 四愿经一卷(见竺道祖吴录及三藏记) 净行品经一卷(出华严一云菩萨本业经) 金刚清净经一卷(一云金刚三昧本性清净不灭不坏经) 惟越杂难经一卷 佛为诃利旷野鬼说法经一卷 阿阇世王女阿术达菩萨经一卷(初出) 劝进学道经一卷(一本无劝字) 贝多树下思惟十二因缘经一卷(第二出) 坚意经一卷(或作心字) 三品弟子经一卷 摩诃精进经一卷(亦云大精进经) 菩萨修行经一卷 普广菩萨经一卷(见别录) 陀罗尼句咒经一卷(亦云持句咒经) 华积陀罗尼咒经一卷(见宝唱录) 八吉祥经一卷(见古录亦有咒字初出) 摩诃般若波罗蜜咒经一卷(见宝唱录或直云般若波罗蜜咒经) 七佛神咒经一卷 大慈无减经一卷 宝女明三十二相经(一云问慧经一云三十二事经一云宝女问经) 三鱼失水经一卷 演道俗业经一卷(或无业字) 不庄挍女经一卷(见宝唱录) 申日经一卷(道安云出中阿含) 孙多耶致经一卷(或云梵志孙那致经道安云出中阿含) 长者音悦经一卷(一云长者音悦不兰迦葉经一直云音悦经) 黑氏梵志经一卷(见别录) 法律经一卷(亦云法律三昧经) 出家功德经一卷(见吴录) 弊魔试目连经一卷(见旧录出阿毗昙) 七漏经一卷(见别录) 蓝达王经一卷(一云目连因缘功德经或云目连功德经见吴录) 魔女闻佛说法得男身经一卷(见别录出大集) 魔化作比丘经一卷 佛以三车唤经一卷 未生怨经一卷 弗加沙王经一卷(一云萍沙王五愿经道安云出中阿含) 须摩提女经一卷 百喻经一卷 雪山猕猴经一卷 度脱狗子经一卷 猘狗经一卷 三种良马经一卷 鸱鸟事经一卷 河中草龟经一卷 瞎龟经一卷(出增一阿含) 四种良马经一卷 鹰鹞猎经一卷(出增一阿含) 无母子经一卷 法灭尽经一卷(初出或云法没尽经或云空寂菩萨所问经)

右一百二十九部合一百五十二卷。魏文帝世。月支国优婆塞支谦所译。谦字恭明一名越。汉末游洛。受业于支亮。亮字纪明。受业于支谶。谶已见汉录世称天下博知不出三支。谦该览经籍莫不精究。世间技艺多所综习。遍学异书通六国语。其为人细长黑瘦眼多白而精黄。时人为之语曰。支郎眼中黄形躯虽细是智囊汉末分乱避地归吴。孙权闻其才慧召见悦之。即拜为博士。使辅导东宫。与韦曜诸人共尽匡弼。甚有裨益。但谦生自西域。故吴志不载。任其力而不录其功。此史家过。岂帝者之心。夫为天下之君感得天下之才士堪世务。则爵之于朝垂名竹帛。何华戎之限隔而为代典不述乎。且叶公子高。性爱于龙。天龙遂为之降。既不礼待。戎夷之民而望其君。附化难矣。然市死马之骨以要骏骥。置九九之术用俟贤才。斯盖上帝括囊包罗吞纳刊之自古。今独削哉。谦以大教虽行而经多梵语未尽翻译之美。自既妙善方言乃更广收众经旧本。译为吴言。从黄武首岁迄建兴末年。其间首尾三十余载。所出维摩大般泥洹法句瑞应本起经等。僧祐三藏集记唯有三十六部。慧皎高僧传止云四十九经余广捡括众家杂录。自四十二章已下并是别记所显杂经。以附今录量前传录三十六部或四十九经似谦自译在后所获。或正前翻多梵语者然。纪述闻见意体少同。录目广狭出没多异。各存一家致惑取舍。兼法海渊旷事方聚渧既博搜览故备列之。而谦译经曲得圣义。辞旨文雅甚有硕才。又依无量寿经及中本起制菩萨连句梵呗三契七声于今江淮间尚行。兼注了本生死等经。并序余诸行状。并附高僧传及三宝纪见焉 六度集经九卷(一云六度无极经一云度无极经一云杂无极经见竺道祖录及三藏记) 吴品经五卷(即是小品般若见三藏集记) 菩萨净行经二卷(赤乌年译出大集宝髻品或直云净律经见竺道祖吴录) 旧杂譬喻集经二卷(或无集字见祐录) 阿难念弥经二卷(亦云法阿难念经见祐录) 镜面王经一卷(见三藏记) 察微王经一卷(见僧祐录) 梵皇王经一卷(见祐录及高僧传) 权方便经一卷(见吴录及别录) 坐禅经一卷(见吴录及别录) 菩萨二百五十法经一卷(以此代大僧二百五十戒示晧者是) 法镜经解子注二卷(并制序) 道树经注解一卷(并制序) 安般经注解一卷(并制序)

右一十四部。合二十九卷。魏齐王世。正始年中。天竺沙门康僧会。学通三藏博览六经。天文图纬多所综涉。辩于枢机善属文翰。于时孙权跨有江表。威侮所被爰备三吴。先有清信士支谦宣译经典。既初染大法风化未全僧会欲使道振江淮兴立图寺乃杖锡东游。以吴赤乌年达于建业。即构茅茨设像行道。时未有僧。疑其矫异。有司奏权。召而诘问。佛何灵验尔独改形。会曰。如来迁迹已越千年。遗骨世间名为舍利。在所应现神耀无方。昔阿育王统阎浮提。乃起八万四千宝塔。夫塔寺之兴以表遗化也。权以为夸诞。乃曰。若能得舍利者当为造塔。会乃以瓶盛水烧香礼请。三七日暮犹无所睹莫不震惧。既入五更。忽闻瓶中枪然有声。会自往视。果获舍利。明旦呈权。举朝集观。五色光炎照曜瓶上。权自执瓶写铜盘上。舍利所冲盘即破碎。权大肃然惊起而曰。希有瑞也。会进言曰。舍利威神岂直光相而已。此乃劫烧之火不能焚。金刚之杵不能碎。权命试之会更誓曰。法云方被苍生仰泽。愿更垂神迹以广示威灵。乃置舍利于铁砧上。使有力者用捶击之。砧捶俱陷。舍利无损。权大嗟服。即为建塔。以始有佛寺故号建初寺。因名其地为佛陀里。由是江左大法遂兴会之力也。至孙晧时制令苛虐废弃淫祀。及佛伽蓝并欲毁坏。诸臣佥曰。佛之威力不同余神。康会感灵大皇创寺。今若轻毁恐贻后殃。晧意未然。乃遣张昱诣寺诘会。自旦之夕昱不能摧。乃请退还。会送门外。于时寺侧有淫祀者。昱又折云。玄化既孚。此辈何缘近而不革。会曰。雷霆震击聋者不闻。岂声之微。贵在理会。理而有会万里斯通。苟非其人比屋胡越。昱还叹会才明非臣所测伏愿。天鉴亲捡察之。晧大集朝贤以车马迎会。会既坐。晧问曰。佛教所明善恶报应。何者是乎。会对曰。夫明主以孝慈训世则赤乌翔老人见。仁德育物则醴泉涌嘉苗生。善既有征恶亦可验。故为恶于隐鬼得而诛之。为恶于显人得而戮之。诗咏求福不回。易称积善余庆。虽儒典之格训。即佛教之明谟也。晧曰。若然则周孔已行。何用佛教。会曰。周孔所说略示世间。释教幽微广明因果。故行恶则有永劫地狱苦酸。修善则有长受天宫安乐。举兹以明劝励。不亦大哉。晧不能折。咨问罪福之理。会为敷析。辞甚精要晧本才学欣然大悦。求看僧戒。会以戒秘不可轻宣。乃取菩萨本业百三十五愿。分为二百五十事。持拟大僧二百五十戒。用以呈晧。晧睹诸佛行住坐卧皆愿众生令得安乐。倍加欢喜。即请会受五戒。乃于会寺更加修饰。宣示宗室莫不信奉。会在吴朝。亟说正法为众祈请。于建初寺译出众经。多失其本。如别所显。又注述诸经并为序制。并妙得正体文义允洽。其所注经安般守意法镜道树等。备见于录又传梵呗。声甚清靡哀亮啭韵。于今则之。吴天纪四年四月。晧降于晋。九月会终。见诸传录费长房三宝纪 杂譬喻经八十卷 杂数经二十卷 阿惟越致转经十八卷(并见旧录) 摩诃乘经十四卷 蜀普曜经八卷 摩诃衍优波提舍经五卷 三昧王经五卷 梵王请问经五卷 不退转轮经四卷 佛从兜率降中阴经四卷(出王宗录) 四天王经四卷(疑一部四本) 魔王请问经四卷 那先譬喻经四卷(见旧录) 度无极譬经四卷 释提桓因所问经三卷 大梵天王请转法轮经三卷 法华光瑞菩萨现寿经三卷 普贤菩萨答难二千经三卷 濡首菩萨经二卷(疑即是濡首菩萨分卫经) 太子试艺本起经二卷 小本起经二卷(见旧录) 不思议功德经二卷(或云功德经) 蜀首楞严经二卷(见旧录似蜀土所出) 后出首楞严经二卷(见旧录云有十偈) 梵天王请佛千首经一卷(又大梵天王经二卷似此) 深断连经二卷 甘露味阿毗昙二卷(或云甘露味经二卷) 七佛父母姓字经一卷(旧录云七佛姓字经) 阿惟越致菩萨戒经一卷(旧录云阿惟越致戒经) 菩萨常行经一卷 摩诃目犍连与佛角能经一卷 阿难得道经一卷 阿难般泥洹经一卷 阿那律念复生经一卷 沙门分卫见怪异经一卷 人诈名为道经一卷 大戒经一卷 衣服制经一卷 沙弥离威仪经一卷 弟子本行经一卷 道本五戒经一卷 威仪经一卷(右并见旧录) 为寿尽天子说法经一卷(旧录云命尽天子经) 魔试佛经一卷(见旧录) 阿须伦问佛八事经(旧录云阿须伦所问八事经) 摩竭王经一卷(旧录云摩竭国王经) 萨波达王经一卷 尸呵遍王经一卷(云尼呵遍王经) 年少王经一卷 太子法慧经一卷(云太子法经) 是光太子经一卷 长者难提经一卷 长者子誓经一卷 五百婆罗门问有无经一卷 女利行经一卷(并见旧录) 贫女听经蛇啮命终经一卷(祐录加生天二字) 国王痴夫人经一卷 四妇因缘经一卷 淫人曳踵行经一卷 须多罗经一卷 惰迦经一卷(晋言坚强) 槃达龙王经一卷 牛米自供养经一卷 行牧食牛王经一卷 堕释迦牧牛经一卷 法严经一卷(疑即是等入法严经) 壁四经一卷 卖智慧经一卷 初受道经一卷 学经福经一卷 止寺中经一卷 无端底持经一卷(云无端底总持经) 安般行道经一卷 解慧微妙经一卷 失道得道经一卷 心情心识经一卷(云有注) 道德果证经一卷 父子因缘经一卷 捡意向正经一卷(并见旧录) 杂阿含经一卷 萤火六度经一卷(旧录云有明度经一卷云一名萤火明度经) 小观世楼炭经一卷 内禅波罗蜜经一卷(并见旧录) 四辈经一卷(旧录云四辈弟子经或云四辈学经) 大四谛经一卷 五方便经一卷 五惟越罗名解脱经 五阴经一卷 中五浊世经一卷 六波罗蜜经一卷 大七车经一卷 八正邪经一卷 八总持经一卷 八辈经一卷 八部僧行名经一卷 大十二因缘经一卷 十八难经一卷(并见旧录) 五十二章经一卷(见旧录别有孝明四十二章经) 百八爱经一卷(见旧录似抄五盖疑结经) 逮慧三昧经一卷(见旧录一名文殊师利问菩萨十事行经) 小安般舟三昧经一卷(见旧录) 禅行敛意经一卷(见旧录) 禅数经一卷(见旧录) 化譬经一卷(见旧录亦云化喻经) 群生缘偈一卷(见旧录) 大总持神咒经一卷(见旧录亦云总持咒经) 萨和菩萨经一卷(见旧录亦云国王萨和菩萨) 慧定普遍神通菩萨经(见旧录亦云慧定普遍国土神通菩萨经) 贫女人经一卷(见旧录亦云贫女难陀经) 阿秋那经一卷(见旧录亦云阿秋那三昧经)

右一百一十部。合二百九十一卷。并是古旧二录失译诸经。今结附此以彰远年之所依。据其名附本。并入见科。有录阙文访得后附。
