
序曰。自汉已来天下一统。建安之始鼎峙而分。袁曹竞逐于中原。刘孙分[馬*麃]于江峡。五岳尘拥九牧云屯。或二祀而启于帝图。或三分而陈于霸业。故使魏祖挟天子而令诸侯。刘宗凭剑阁而规雍辇。孙氏英略高枕长江。横武爪牙卧龙威力。别据一域。吞噬为心。各跨疆场互严关塞。广延俊又以佐股肱。厚礼贤能宾为国宝。良匠妙法复此徂来。僧会适吴。舍利曜灵于江左。迦罗游魏。禁律创启于洛都。归戒自此大行。图塔由斯特立。译人随俗仍彼方言。出经逐时便题名目。致有吴品蜀普曜焉。重叠再翻因斯而始。派流失译良在于兹。既三国峙居。而西蜀一都独无代录者。岂非佛日丽天而无缘者弗睹。法雷震地而比屋者不闻哉。且旧录虽注蜀普曜首楞严等经。而复阙于经本译人年代。设欲纪述罔测所依。推入失翻故亡别录。今叙曹魏中原所传。文帝讳丕字子桓。沛郡谯人。丞相王操之世子也。初生之日。有青云大如车盖。当于其上竟日翠然。望气者为至贵之证。非人臣象。八岁善属文。初嗣相位为魏王。受后汉禅改称为魏。初居相在洛。魏公都邺。王基在谯。又许受禅于繁昌。后都洛邑。自文帝黄初元年庚子。至元帝咸熙元年甲申。其中五主四十五年。僧有六人。所出经律羯磨一十三部。合二十五卷。以为魏朝一代经录。其有失译诸经。总结吴录之末备之于彼 魏朝沙门昙柯迦罗(一部一卷戒本) 沙门康僧铠(二部四卷经) 沙门昙谛(一部一卷羯磨) 沙门白延(六部八卷经) 沙门支强梁接(一部六卷经) 沙门安法贤(二部五卷经) 僧祇戒本一卷(初出见竺道祖魏世录)

右戒本一卷。中天竺国沙门昙柯迦罗魏云法时。幼而才聪质像瑰伟。读书一览文义悉通。善四围陀。风云星月图谶运变靡所不该。自谓世间毕己心目。年二十五入一僧坊。遇见法胜阿毗昙心。聊取观之。茫然不解。殷勤重省更增惛漠乃叹曰。佛法钩深备论三世。乃弃俗出家。诵大小乘经及诸律藏。游化至洛。于时魏境虽有佛法。而道风讹替。亦有众僧未禀归戒。止以剪落为殊俗耳。设复斋忏事同祠祀。迦罗既至。大行佛法。诸僧请出毗尼。迦罗以律藏曲制文言。繁广佛教未昌必不承用。以嘉平年于白马寺出此戒本一卷。且备朝夕。中夏戒法始自此焉 郁伽长者所问经二卷(第二译一名郁伽罗越问菩萨行经见竺道祖魏录) 无量寿经二卷(第二译见竺道祖晋世杂录及宝唱录与世高出者小异)

右二部合四卷。天竺国沙门康僧铠。齐王世嘉平年。于洛阳白马寺译。高僧传载。直云郁伽长者等四经。捡道祖魏晋录及僧祐出三藏记并宝唱梁代录等。所列如前。自外二部并不显名。挍阅群录未见 昙无德羯磨一卷(初出见竺道祖魏录)

右一卷。昙无德者。魏云法藏。藏师地梨荼由。是阿踰阇第九世弟子。藏承其后。即四分律主也。自斯异部兴焉。此当佛灭后二百年中。后安息国沙门昙谛。以高贵乡公正元二年届于洛汭。妙善律学。于白马寺众请译出 首楞严经二卷(第二出与汉世支谶所出本同文少异见竺道祖晋世杂录及三藏记) 无量清净平等觉经二卷(第三出与世高康僧铠等所出无量寿经本同文名少异见竺道祖晋世杂录) 叉须赖经一卷(一本无叉字见竺道祖及僧祐等录) 除灾患经一卷(见三藏记) 平等觉经一卷(见竺道祖魏吴录) 菩萨修行经一卷(一名长者威施所问菩萨修行经一名长者修行经见始兴及宝唱等二录)

右六部合八卷。高贵乡公世。西域沙门白延。怀道游化。甘露年中来届洛阳止白马寺众。请译焉 法华三昧经六卷(一本有正字)

右一部六卷。高贵乡公世。甘露元年七月。外国沙门支强梁接。魏云正无畏。于交州译。沙门道馨笔受。祐云失译。房捡及见竺道祖魏世录及始兴录。若依交州及始兴地。应入吴录。今据及魏录 罗摩伽经三卷(见竺道祖宝唱法上灵裕等四录) 大般涅槃经二卷(略大本前数品为此二卷见竺道祖录初出)

右二部合五卷。外国沙门安法贤译。群录并云。魏世不辩何帝年。今依编于魏录之末。又别录亦载。故不敢削之。
