
历代众经传译所从录第一之初。

自教流东夏代涉帝朝。必假时君弘传声略。然后玄素依缮方开基构。明后重其义方情存监护。闇君顺其伦轨相从而已。故始自后汉爰洎巨唐。世变浇淳宗猷莫二。皆钦承至训。为灭结之元标。体解玄图。镜死生之本据。故能传度梵网代代滋彰。斯即法施奔流时时不绝。然则西蕃五竺祖尚天言。东夏九州聿遵鸟迹。故天书天语。海县之所绝思。八体六文。大夏由来罕觌。致令昔闻重译方见于斯。然夫国史之与礼经。质文互举。佛言之与俗典。词理天分。何以知耶。故佛之布教说导为先。开蒙解朴决疑去滞。不在文华无存卷轴。意在启情理之昏明。达神思之机敏。斯其致也。谛听谛听善思念之。吾当为汝分别解说。斯圣言也。善哉善哉愿乐欲闻。唯愿世尊分别解说。斯受法也。言重意得不虑烦拏。但论正悟莫叙文对。斯本经也。译从方俗随俗所传。多陷浮讹所失多矣。所以道安著论五失易从。彦综属词八例难及。斯诚证也。诸余俗习不足涉言。今录彼帝世翻译贤明。并显时君信毁偏竞。以为初录。且夫汉晋隋唐之运。天下大同。正朔所临法门一统。魏宋齐梁等朝地分圮裂华夷参政翻传并出。至于广部传俗。绝后超前。即见敷扬联耀惟远。今则随其时代。即而编之。仍述道俗所撰附之于后。庶将来同睹其若面焉。都合一十八代。所出众经总有二千二百三十二部(七千二百卷失译经三百一十部五百三十八卷) 后汉朝传译道俗一十二人所出经律等三百三十四部(四百一十六卷失译经一百二十五部一百四十八卷) 前魏朝传译僧六人所出经律等一十三部(二十四卷) 南吴孙氏传译道俗四人所出经传等一百四十八部(一百八十五卷失译经一百一十部二百九十一卷) 西晋朝传译道俗一十三人所出经戒等四百五十一部(七百一十七卷失译经八部一十五卷) 东晋朝传译道俗二十七人所出经传等二百六十三部(五百八十五卷失译经五十三部五十六卷) 前秦符氏传译僧八人所出经传等四十部(二百三十九卷) 西秦乞伏氏传译僧一人所出经十四部(二十一卷并失译经八部一十一卷) 后秦姚氏传译僧八人所出经传一百二十四部(六百六十二卷) 北凉沮渠氏传译道俗八人所出经传三十二部(二百二十四卷并失译经五部一十七卷) 宋朝传译道俗二十三人所出经传二百一十部(四百九十卷) 前齐朝传译道俗一十九人所出经传四十七部(三百四十六卷) 梁朝传译道俗二十一人所出经律传等九十部(七百八十卷) 后魏元氏传译道俗一十三人所出经论传录八十七部(三百二卷) 后齐高氏传译道俗二人所出经论七部(五十三卷) 后周宇文氏传译道俗一十一人所出经论天文等三十部(一百四卷) 陈朝传译道俗三人所出经论传疏等四十部(三百四十七卷) 隋朝传译道俗二十余人所出经论等九十余部(五百一十余卷) 皇朝传译僧等十有一人所出经论等二百余部(一千五百余卷)

自教被神州时移九代。朝分真伪土杂华夷。所以五凉四燕三秦二赵。夏蜀之居偏隘。晋宋之据江阴。经部翻传随方而出。止列兼正之国。取其传译所由。自余不言。以无通法故也。庶后之览者知其致焉。
