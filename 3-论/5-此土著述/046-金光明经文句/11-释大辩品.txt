
辩有四种。小辩无量辩双辩大辩。无漏法名小辩。恒沙法名无量辩。备二种名双辩。双非双照名大辩。此天住智慧庄严法门自住大辩。以自在力为悦众生故随说一辩若二若三若四。故名大辩。为宜众生故若授一辩若二若三若四。宜而立之故名大辩。为对众生故或对一辩若二若三若四。对而治之故名大辩。为悟众生故若悟一辩若二若三若四。一悟一切悟而开发之。故名大辩。对佛发愿。以大辩加于说者。故称大辩品。文为三。一从白佛下以大辩力加益法师。二从若有众生于百千下以感应力加于化道。三从复令无量下以行力加于听者。初加法师以乐说辩才。庄严次第是辞辩。大智是义辩。总持是法辩。若有众生下加化道流布不绝。加其能化之道。无人无所化。无道无能化。因缘和合化道不绝也。从复令无量下是加听众两益。闻经至不退转是加因益。必定得菩提是加果益。文言虽略誓愿甚深。为益大矣。
