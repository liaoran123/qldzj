
今日道场同业大众。相与已得捍劳忍苦。修如是等无量善根。宜复人人起如是念。我所修习善根。悉以饶益一切众生。令诸众生究竟清净。以此所修忏悔善根。令一切众生皆悉灭除地狱饿鬼畜生阎罗王等无量苦恼。以此忏法为诸众生。作大舍令灭苦阴。作大护令脱烦恼。作归依令离恐怖。作止趣令至智地。作安隐令得究竟安隐处。作大明令灭痴闇。作大灯令得安住究竟明净。作大导师令入方便法得净智身。

今日道场同业大众。如此诸法。是菩萨摩诃萨为怨亲故。以诸善根同共回向。一切众生等无差别。入平等观无怨亲想。常以爱眼视诸众生。若众生怀恨于菩萨起恶逆心者。菩萨为真善知识。善调伏心为说深法。譬如大海一切众毒所不能坏。菩萨亦尔。愚痴无智不知报恩。如是众生起无量恶。不能动乱菩萨道心。譬如皎日普照众生不为无目而隐光明。菩萨道心亦复如是。不为恶者而生退没。不以众生难调伏故退舍善根。菩萨摩诃萨于诸善根信心清净长养大悲。以诸善根普为众生深心回向。非但口言。于诸众生皆发欢喜心。明净心。柔软心。慈悲心。爱念心。摄取心。饶益心。安乐心。最胜心。以诸善根回向。菩萨摩诃萨发如是善根回向。我等今日亦应仰学如是回向心念口言。若我所有回向功德。令诸众生得清净趣。得清净生功德满足。一切世间无能坏者。功德智慧无有穷极。身口意业具足庄严常见诸佛。以不坏信听受正法。离诸疑网忆持不忘。净身口业心常安住。胜妙善根永离贫乏七财充满。修学一切菩萨所学。得诸善根成就平等。得妙解脱一切种智。于诸众生得慈爱眼。身根清净言辞辩慧。发起诸善心无染着。入甚深法摄取一切。同住诸佛住无所住。所有回向悉如十方菩萨摩诃萨所发回向。广大如法性。究竟如虚空。愿(某甲)等得如所愿满菩提愿。四生六道同得如愿。重复增到五体投地。归依世间大慈悲父。

南无弥勒佛　南无释迦牟尼佛　南无威德佛　南无见明佛　南无善行报佛　南无善喜佛　南无无忧佛　南无宝明佛　南无威仪佛　南无乐福德佛　南无功德海佛　南无尽相佛　南无断魔佛　南无尽魔佛　南无过衰道佛　南无不坏意佛　南无水王佛　南无净魔佛　南无众生王佛　南无爱明佛　南无菩提相佛　南无智音佛　南无常精进菩萨　南无不休息菩萨　南无无边身菩萨　南无观世音菩萨。

又复归依十方尽虚空界一切三宝。愿以慈悲力同加摄受。令回向心具足成就。(某甲)等若具有无量大恶罪业。应受无量无边楚毒。于恶道中不能自拔。违今日发菩提心。违菩提行。违菩提愿者。愿十方大地菩萨一切圣人。以慈悲心不违本愿。助(某甲)等于彼三恶道中。救诸众生令得解脱。愿不以苦故舍离众生为我。荷负重担满平等愿。度脱一切众生生老病死愁忧苦恼无量诸难。令诸众生悉得清净。具足善根究竟解脱。舍离众魔远恶知识。亲近善友真善眷属。成就净业尽灭众苦。具足菩萨无量行愿。见佛欢喜得一切智。还复度脱一切众生。

已回向竟次应于六根发愿。
