
今日道场同业大众。从归依已来讫此章后。每言万法虽差功用不一。至于明闇相形唯善与恶。善者则谓人天之胜途。恶者则谓三途之异辙。修仁义则归于胜。兴残害则坠于劣。其居胜者良由业胜。非诤竞之所要。受自然之妙乐。期解脱之逍遥。其坠劣者良由业劣。处火城铁网之中。食则铁丸热铁。饮则沸石烊铜。年历踰于造化劫数。等于无穷。又地狱之苦不可亲婴。神离此躯识投彼城。报以刀轮加体偿以火磨毁形命不肯促。抱苦长龄纵复获免。又堕饿鬼口中火出命不全活。从此死已。又堕畜生复受众苦或负重致远驱役险难。分布鼎镬星罗几案。肌肉充馈。命不尽算。实三恶之重苦悲长夜之难。旦而优劣皎然。无能信者。以吾我故。好起疑惑。以疑惑故。多不向善。所以佛言。世有十事死入恶道。意不专善不修功德。贪着饮食如彼饿虎。酖嗜酒味喜怀嗔毒。常习愚痴不受人谏。自任其力办诸恶事。喜杀众生凌[仁-二+易]孤弱。恒党恶人侵暴他界。有所宣说言不真要。不慈一切起诸恶业。若人如是不久存世。死入恶道。今日道场同业大众。如佛所言谁能免者。既不能免于地狱中皆有罪分。大众各各觉悟此意。唯愿大众宜与时竞。行菩萨道勤求诸法。利益众生。一自灭罪。二生他福。此则自利利他。彼我兼利。相与今日。起勇猛心起坚固心起慈悲心。度一切心救众生心。至坐道场勿忘此愿。仰承十方尽虚空界。一切诸佛诸大菩萨。大神通力大慈悲力。解脱地狱力济度饿鬼力。救拔畜生力大神咒力大威猛力。令(某甲)等所作利益所愿成就。等一痛切五体投地。为阿鼻大地狱受苦众生。乃至十八寒冰地狱。黑闇地狱。十八热地狱。十八刀轮地狱剑林地狱。火车地狱。沸屎地狱。镬汤地狱。如是地狱。复有八万四千地狱眷属等狱。其中受苦一切众生。(某甲)等以菩提心以菩提行以菩提愿。悉皆代为归依世间大慈悲父。

南无弥勒佛　南无释迦牟尼佛　南无大音赞佛　南无净愿佛　南无日天佛　南无乐慧佛　南无摄身佛　南无威德势佛　南无刹利佛　南无德乘佛　南无上金佛　南无解脱髻佛　南无乐法佛　南无注行佛　南无舍骄慢佛　南无智藏佛　南无梵行佛　南无旃檀佛　南无无忧名佛　南无端严身佛　南无相国佛　南无莲华佛　南无无边德佛　南无天光佛　南无慧华佛　南无频头摩佛　南无智富佛　南无师子游戏菩萨　南无师子奋迅菩萨　南无无边身菩萨　南无观世音菩萨。

又复归依如是十方尽虚空界一切三宝。

愿以慈悲力救拔拯接。阿鼻地狱。乃至黑闇地狱。刀轮地狱火车沸屎。眷属等狱受苦众生。以佛力法力。诸菩萨力一切贤圣力。令诸众生即得解脱。毕竟不复堕于地狱。一切罪障悉得消灭。毕竟不复作地狱业。舍地狱生得净土生。舍地狱业得智慧命。舍地狱身得金刚身。舍地狱苦得涅槃乐。念地狱苦发菩提心。四无量心六波罗蜜常得现前。四无碍智六神通力如意自在。具足智慧行菩萨道。勇猛精进不休不息。乃至进修满十地行。入金刚心成等正觉(一拜)
