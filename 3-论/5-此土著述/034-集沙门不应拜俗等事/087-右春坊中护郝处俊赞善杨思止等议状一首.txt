
窃闻。道迹希微。立言资于辅帝。释教虚寂。垂法依于国王(事如左春坊议中弹)是以紫气真容玄猷西被。黄金图相妙旨东流。仙侣莘莘。藉天基而遂重。法徒济济凭圣政而弥隆。况今德冠阴阳道包真俗。恩沾动植。尚荷亭育之慈。泽被生灵。犹怀仁寿之施。唯释老二门由来迂诞(事如右金吾卫议中弹)既捐真典便亏四大。偏信化人不遵三有。主上崇孝敬之仪。敦跪拜之礼。爰发纶诰令拜君皇后太子及父母者。非直庶寮允惬(弹曰议不拜人殆将太半今云庶寮允陜何其谬欤)抑亦垂范将来。谨议。
