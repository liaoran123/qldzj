
父慈子孝起自天经。君义臣忠资于地礼。三尊之重君最为先。五教所崇父居其首。人伦之纲纪。臣子之归宗。佛道兴隆之前。缁俗异贯。陵迟之后同藉国王。连河制之于主君濑乡尽编为天户。况释迦灭度付嘱国王(事如内府监议中弹)李老裔孙克成宏构。缁黄代俗。握宝镜以君临。纵使佛道尊严天位弥重。帝王国母无上最尊。稽首虔诚无妨悟道(事如同文议中弹)至真之理犹日勤修。礼佛拜天弥成正觉。谨议。
