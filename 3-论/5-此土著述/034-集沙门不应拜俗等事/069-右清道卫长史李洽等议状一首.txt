
窃以。道教冲虚释门秘寂。至于照仁济物崇义为心。乃眷儒风。理将无异(弹曰。儒教所明不踰寰域释宗所辩高出见闻。故魏东阳王丕曰。佛法冲洽非儒墨者所知今言不异。何多谬耶)至若宿德耄齿戒律无亏。栖林遁谷高尚其事。若斯俦辈可致尊崇。其有弱龀蒙求熏修靡誉。背真混俗心行多违。以此不拜。义难通允(弹曰。夫称沙门者何也。谓绍法象贤发蒙启化。仪异搢绅之饰教殊廊庙之规。求宗故所以直骸。孰可分其德业。矫俗故由兹抗礼。宁容隔以尊卑)但在家在国事君事亲。不拜之仪。何可以训(弹曰。诚哉奉君亲者。无宜不拜沙门不事王侯背思天属以拜为训似未之思)望请勒拜。垂宪于后。谨议。
