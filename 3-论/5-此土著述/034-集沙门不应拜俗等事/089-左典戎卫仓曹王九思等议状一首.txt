
窃以。川渎细流。竟朝宗于溟海。萤烛末光。终归耀于日月。故知物有深厚。犹取贵于总名。况在君亲莫大而有弃于严肃。洎乎关浮紫气塔照金容。老释二门俱隆法教。但法教流布事由君后。出家离俗命在尊亲。遂使覆载之恩弃而不答(事如奉常议中弹)。贵贱之礼捐而靡修。既亏人事有伤礼律(弹曰外内既殊奚可拘于礼律)。爰轸圣虑询及刍荛。轻陈管见从拜为允。谨议。
