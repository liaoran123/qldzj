
夫孝养所以事亲。发肤为立孝之始。敬忠所以奉上。跪拜申资敬之容。此固仰究天经俯穷人理。至夫真如寂灭言行俱尽。玄妙希夷窅冥难测　陛下恢弘正道阐辟妙门。兴彼法徒膺兹冥祐。然而教非域中之政。形乃方外之仪。衣异国容。身无首饰。何以参搢绅于下拜。厕笄总而长跪。愚谓绍法象贤。可以朝不屈节。毁形自绝。可以家无降礼。且同巢许之流。有益勋华之盛。付嘱之托。因循为善。既奉明敕。敢陈正议。谨议。
