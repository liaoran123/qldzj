
窃以。光分两曜。是显尊卑之容。位辩三才。爰彰父子之性。明乎爱敬之礼。与天地而齐生。君臣之义。将造化而俱立。至若金人启梦慧日初开。紫气浮关玄风肇扇。此乃兴于中古教始渐移。虽复各设法门津梁庶品。究其所指终会儒宗(事如司更寺议中弹)庇俗既是同方。遵敬何烦异路。必将道体为别。有犯未合绳违(弹曰。有犯非僧绳违事宁不可无愆。守道设礼有累君亲)遗教制在国王。设礼宁容不可(事如左春坊议中弹)况三乘之典。无闻傲诞之经。五千之教。讵载矜夸之义。敬亲何妨重道。拜主岂废寻真(事如右戎卫议中弹)且割股舍头犹无诉苦。尊君爱父讵即辞劳(弹曰。割股舍头必益。无宜诉苦。敬君拜父虑损。岂敢辞劳)参练是非。拜诚为得。谨议。
