
窃惟。佛道二门虚寂一致。纵不能练心方外摈影人间。犹须迹与俗分。事与时隔。然今出家之辈多杂尘伍。外以不屈自高。内以私谒为务。徒有入道之名。竟无离俗之实(弹曰。不屈者奉法而然。私谒者诚违教义只可峻其科简惩彼不逞之流宁容纵火昆岗而欲俱焚玉石耶)。至若君亲之地礼兼臣子。孝敬所宗义深家国。不有制度何以经纶。望请僧尼道士女官等。道为时。须事因法会者。虽在君后听依旧式。舍此以往并请令拜。若归觐父母子道宜申。如在观寺任遵释。典(弹曰。夫僧尼合拜则无宜不拜不合岂简时方何得剃发同是一人约处便开。异礼法服始终无二。据事遂制殊经此乃首鼠两端。苟要时誉。未曰志隆家国献奉忠贞)庶其以卑屈为耻。稍屏浮竞。以道德自尊。渐弘教法。辄进愚管。伏增惭战谨议。
议沙门致拜状合二十九首。中台司列少常伯杨思玄司绩大夫杨守拙等议状一首
窃以。佛道二教本尚虚玄。演方便于三乘。契忘言于一指。唯寂唯寞。何寂寞之不包。非有非无。何有无之不鉴。今之法侣寔繁有徒。久损拜跪之仪(弹曰。请问何处令拜而言损耶)自处高上之地。约有为之戒律。揖无上之君亲(弹曰。剃削既奉释宗。守戒无宜设礼)推之人情。情涉纵诞。求之至理。理所未通(弹曰。推之人情。巢许无云纵诞。求之至理。沙门宁曰不通)令致敬于君亲。庶垂范于来叶。谨议。
