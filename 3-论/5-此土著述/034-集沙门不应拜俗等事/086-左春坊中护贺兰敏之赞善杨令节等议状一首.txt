
窃以。牺皇至赜。金人靡兆于龟文。轩后韫灵。紫气未敷于鸟迹。洎刘庄精感。托神想于东流。尹喜翘诚。睹物色于西迈。由是龙宫梵化。洒慈润于大千。澹泊凝真。冲寂弘于宇内。虽复远标天构气淑无为。体均具相功深济度。莫不禀宸极以存其法(事如端尹府议中弹)资遗体以受其灵。岂有超俗涂而轻法主。洁其己而忽所生。忠孝一亏二教何寄。今若资忠贞以凝道。移孝行而修诫。则福足以显玄门。忠孝用光臣子。假或恭敬被于群品。据理尚有可通。况唯拜伏君亲。未审于何不可(事如秘阁局议中弹)请准明诏。致拜为允。谨议。
