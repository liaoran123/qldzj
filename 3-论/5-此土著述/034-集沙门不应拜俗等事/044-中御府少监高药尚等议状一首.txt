
法本冲寂非有名言。至道希夷故无声教。三千大千之境。小智未能揆其原。恍兮惚兮之中。巨贤无以究其理。但释老二氏。挺大圣之姿。慧光尘外超然物表。短三衣之拂石。促四海之倾毛。谈寂灭之宗。说有无之教。门开方便。演十二之因缘。导诱多途。述五千之广说。敬顺则逍遥六度。忽怠则苦海长流。故去髭发而就桑门。释素衣而纽缁服。冀登彼岸出此爱津。父母贵其容。王侯重其戒。此即君亲道隔去俗绝尘。三百之礼不拘。五侯之位无羡。未可敦兹俗训励以风仪。拜首私庭稽颡公室。请循旧贯。于愚为允。谨议。
