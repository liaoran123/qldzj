
窃以。三教五仪咸穷睿想。殊涂一致必俟尊严。释老戒时尊崇是务。周孔训俗严敬为先。遂使缁衣之酋抽簪奉教。青襟之伍映雪传芳。为百代之楷模。作千龄之准的。且诞灵舍卫道自尸毗。既有母子之恩(事如右司御卫议中弹)岂隔君臣之礼。缁黄虽异贤智宁殊。拜伏君亲诚乖昔典(弹曰。据教令拜。有益乎。有损乎。有益也。岂以乖昔典而不拜乎。有损也岂以顺昔典而令拜乎。今只可约损益以昌。言无宜据乖顺而申议)无圣即仍旧。有圣则典移。法既俟圣方兴。亦冀缘兴改法。曹司佥议。请从拜礼。谨议。
