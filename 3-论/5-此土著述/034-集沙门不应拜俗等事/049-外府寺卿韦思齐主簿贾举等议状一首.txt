
窃以。臣子跪拜固是常规。爰在礼经兼有权制。母拜其子。以礼成人。不臣其君。以尊道德。况方外之教。为善不同。道有凌虚。佛无生灭。修心练行。因果是凭。名曰出家。明超俗表咸言胜业。历代俱尊盛立道场。皆求常乐。献君亲以广福。济含识于冥涂。久大而论高于俗教。若同儒例还入俗流。不尚学徒无由显道。赖有崇护道获常存。不拜之仪以彰深护。尊道之本取益为宗。今据经文云。拜非利人益国。实所宜言。非益之文何容敢进。循法仍旧无阙彝章。体妙穷深非下能及。幸沾刍议。敢竭愚诚。惧不合宜。追深战灼。谨议。
