
沙门静迈言。窃以策系告先。尊父屈体于其子刑章攸革。介士不拜于君亲。伏惟。僧等扬言绍佛嗣尊之义是同。故爱敬降高。乃折节于其气。容服异俗。刑章之革不殊。致使沙门亦不支屈于君父。穷兹内外。虽复继形变则而心敬君亲。敢有怠哉。至如臣服薨君以日易月。形虽从吉而心丧三年。是知遏密八音其于三载修于心敬。其来尚矣。若令反拜父母则道俗俱违佛戒。颠没枉坑轮回未已。况动天地感鬼神者。岂在于跪伏耶。但公家之利。知无不为。恐因今创改万有一累则负圣上放习法之洪恩弥劫粉身奚以塞责。伏惟　陛下。广开献书之路。通纳刍言之辩。轻尘听览。伏增战汗。谨言　八月二十五日上。
