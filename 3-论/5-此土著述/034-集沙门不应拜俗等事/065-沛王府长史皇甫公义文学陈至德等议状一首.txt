
臣闻。三教同归渐顿虽别。俱为助化咸称劝善。宣尼作训。不拘方外之流。大师垂范。全舍寰中之累。虚室生白一粒余资。并驾康衢唯道是务。自玄风载偃法云收族。黄冠缁服心迹不俱　皇上愍其忘反式令佥议。但绝胤髡顶形之重也。擎跪拜伏礼之末也。今若舍其重而检其末。申其道而屈其人。恐习俗生常。顿改非易。伏望严告有司。详加诱进。如更因心靡厝。方可置之刑礼。轻陈刍管伏深战惧。谨议。
