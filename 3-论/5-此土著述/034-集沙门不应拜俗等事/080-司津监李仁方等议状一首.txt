
爱敬之道。义极于君亲。恭和之德。事昭乎释老。岂有生因覆载。将抗礼于人天。质禀发肤。遂齐尊于父母。眷言方外。未离天地之间。顾惟俗表。尚处阎浮之域(事如司卫寺议中弹)而为不拜天子。类严遵之不臣。长揖至亲。似宋人之名母。何以津梁品汇导引凡庶。圣智之教岂至于斯(弹曰。易称籍用白茅。又云。巽在床下纷若之吉乃为无咎。未有抑令致拜。复曰。津梁尊而辱之何以去取)奉　敕议闻。伏请令拜。谨议。
