
礼无不敬名教是先。君父同资彝伦所尚。况真人善下妙在和光。菩萨不轻义摧我慢(事如司卫议中弹)斯则舛虑齐致分波共源。所以纲纪百王财成万品者也。而缁黄之侣沿习为常。销爱敬于君亲。行贡高于尊极。苟殉私欲(弹曰。沙门弃须发去华竞守道不屈岂殉私耶。易称言语君子枢机。荣辱在焉何可不慎)坐紊天经。点濑乡之清尘。负运河之妙旨(弹曰连河通教皆云。令沙门拜有损君亲。谟诰显然何云负旨)静言永念。良可寒心(弹曰。梵网经云。出家人法不礼拜国王父母。又萨遮尼干经云。若人谤声闻辟支佛法毁呰留难者诸善神王不护其国。四方贼起水旱不调。死亡无数。今不信佛教抑令跪拜。此则谤法。此则留难。若佛语有征则粉首碎身无以塞责。岂寒心静念而可免之哉)如愚管见。致拜为允。谨议。
