
窃惟。在三之礼罔极于君亲。不二之门独遗于资事。岂不以真俗两隔孔释双分。临之宠辱既不惊。受之发肤则已毁。玄冕与缁裳诡饰。振锡与锵金殊义。足使弱丧知归行迷识反。今若降其尘外之迹。婴其俗中之事。一乘紊典三归弛法。尚其道而黩其仪。挹其流而汩其本。义非稽古。宋不足征。求之愚衷。有所未陜。且道之为道。玄之又玄。众妙所归。启　圣辞属。入关之业。可大而不可小。居河之训。可尊而不可卑。隆缠　睿想方弘损益。冒进刍词伏增战汗。谨议。
