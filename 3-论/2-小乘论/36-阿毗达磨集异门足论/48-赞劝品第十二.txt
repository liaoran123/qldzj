
尔时世尊，知舍利子为苾刍众说法已讫，从卧而起身心调畅，整理衣服结加趺坐，赞舍利子：“善哉，善哉！汝今善能于此台观与苾刍众和合，结集如来所说增一法门。汝可从今为诸大众数复宣说如是法门，此法能令诸天人等长夜证会义利安乐.”世尊复告苾刍众言：“汝等皆应受持读诵，舍利子说集异法门，如是法门，能引大善大义大法清白梵行，复证通慧菩提涅槃。净信出家诸善男子，受持读诵如是法门，不久定当办所办事.”时，薄伽梵说是语已，诸苾刍众欢喜踊跃顶礼佛足信受奉行。

