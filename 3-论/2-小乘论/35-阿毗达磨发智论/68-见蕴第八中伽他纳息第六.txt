
见梵父胜网　　车本信流转
      　母王慧脱根　　此章愿具胜
已见者能见　　已见及不见
      　不见者不见　　不见及已见
已见者者，谓诸已见苦集灭道。能见已见及不见者，谓彼能见，诸余已见，及不见苦集灭道。不见者者，谓诸不见苦集灭道。不见不见及已见者，谓彼不见，诸余不见及以见苦集灭道。
不应害梵志　　亦复不应舍
      　若害彼或舍　　俱世智所诃
不应害梵志者，梵志即阿罗汉，谓不应以手块刀杖害阿罗汉。亦复不应舍者，谓于阿罗汉，应以衣服饮食卧具医药及余资具，恭敬供养，不应弃舍。若害彼或舍俱世智所诃者，谓于阿罗汉。若以手块等害，或复弃舍而不敬养，俱为世间诸有智者诃责毁訾。
逆害于父母　　王及二多闻
      　诛国及随行　　无碍过梵志
逆害于父母王及二多闻者，母即喻爱，以能生故，如世尊说：

士夫爱所生　　由心故驰走
      　有情处生死　　苦为大怖畏
父即喻有漏业，以能引故，如世尊说：“苾刍如是有情，造善有漏，修所成业，得生于彼，受果异熟，故我说彼随业而行.”
王即喻有取识，如世尊说：

第六增上王　　染时染自取
      　无染而有染　　染者谓愚夫
又世尊说：“苾刍当知，我说城主，即有取识，二多闻，即喻见取戒禁取，如祠祀静默，二多闻士，于尘秽中，共为嬉戏，如是二取，于有漏法执，为第一胜上，或复净脱出离，弃舍永断爱业识取，故名逆害，国喻烦恼，随行喻彼相应寻伺，诛谓诛戮，弃舍永断烦恼寻伺，故名为诛，无碍者，碍有三种，谓贪瞋痴，彼于此三，已断遍知，故名无碍，过者出也，彼无碍故，出过三界，永除恶法，故名梵志.”如世尊说
佛恒住正念　　游化于世间
      　灭恶法尽结　　故名为梵志
逆害于父母　　王及二多闻
      　除虎第五怨　　是人说清净
此中上半义如前说，虎喻瞋缠，如虎禀性暴恶凶嶮饮噉血肉，瞋缠亦尔，暴恶凶嶮，灭诸善根。第五怨者，喻五盖中第五盖，或喻五顺下分结中第五结，弃舍永断，故说为除。是人永断贪瞋痴故，说为清净。
胜已不复胜　　已胜无所随
      　佛所行无边　　无迹由何往？
胜已者，谓诸烦恼已断遍知。彼有复胜，有不复胜。谁复胜？谓已断烦恼后还退者。谁不复胜？谓已断烦恼不复退者。不复胜者，简异复胜。已胜无所随者，谓若烦恼未断遍知，即随三界，循环流转，既诸烦恼已断遍知，故无所随。佛所行无边者，谓佛世尊，无学智见，明觉菩提，慧照现观，起得成就，故名为佛；四种念住，名佛所行；此四念住，行相所缘，俱无边际，故名无边。无迹由何往者，迹谓足迹，即喻烦恼；若诸烦恼未断遍知，由彼往于三界恶趣，既诸烦恼已断遍知，故无由往。
诸网不可布　　爱无何所将
      　佛所行无边　　无迹由何往
诸网不可布者，网即喻爱，如世尊说：“我说爱网弥覆林池.”爱若未断遍知，则可弥布网罗三界，既已断遍知，故不可布。爱无何所将者，爱若未断遍知，则可将往三界，既已断遍知，故无所将往。颂中后半义，如前说。
已坏车断索　　流注及随行
      　度堑于世间　　唯佛称梵志
已坏车断索流注及随行者，车喻我慢，索即喻爱；如车所载物由车故高，以索缚持，远有所至；有情亦尔，由慢故高，爱所缚持，流转生死；流注即喻一切烦恼；随行喻彼相应寻伺；已断遍知慢爱烦恼相应寻伺，名已断坏。度堑者，堑喻无明，已断遍知，故名度。如世尊说：“齐何名为已度堑？谓已断遍知无明.”于世间唯佛称梵志者，佛与梵志，义如前释，于诸世间，唯佛得称真实梵志，无上觉者，方能永灭诸恶法故。
一本二洄洑　　三垢五流转
      　大海十二嶮　　牟尼皆已度
一本者喻无明，是生死根本故，如世尊说：

诸所有恶趣　　此世及后生
      　皆无明为本　　欲贪等资助
二洄洑者，即喻名色；有情于中，难可出故。三垢者，谓贪瞋痴垢。五流转者，即喻五趣；有情于中，恒流转故。大海者，喻六内处。十二者，即十二相，此喻六内及六外处。嶮者，嶮坑喻诸烦恼。牟尼皆已度者，牟尼有二，一学，二无学，学于彼正度，无学于彼已度。
不信不知恩　　断密无容处
      　恒希望变吐　　是最上丈夫
不信者，谓阿罗汉，彼于三宝四谛，皆自证知，非信他语。不知恩者，恩谓有为，有作用故，涅槃名非恩；诸阿罗汉，有胜智见，知非恩故，名不知恩。断密者，密谓相续，此有二种，一欲色界相续，二色无色界相续；彼阿罗汉，离此相续，故名断密。无容处者，谓阿罗汉，离相续故，于三界中，无容生处。恒希望变吐者，希望有二，一希望财位，二希望寿命，彼阿罗汉，于此二种，已断遍知，故名变吐，即是弃舍恒希望义。是最上丈夫者，谓阿罗汉，得上所说最上最胜第一功德故，丈夫中名为第一最胜最上。
三十六驶流　　意所引增盛
      　恶见者乘御　　分别着所依
三十六驶流者，喻三十六爱行。意所引者，谓意为集，意所生起，是意种类。增盛者，谓上品猛利圆满。恶见者者，谓诸外道。彼乘御此，往捺洛迦傍生鬼界，故名乘御。分别者谓三种分别，一欲分别，二恚分别，三害分别。着所依者，着谓贪欲瞋恚愚痴，此依彼起，故名所依。
弃身恶行　　及语恶行　　弃意恶行 　及余过失
弃身恶行者，谓断身三恶行。及语恶行者，谓断语四恶行。弃意恶行者，谓断意三恶行。及余过失者，谓断除前十种恶行诸余过失。
汝于所见闻　　唯有所见闻
      　及于所觉知　　唯有所觉知
由汝唯有故　　无此彼近远
      　亦无二中间　　便至苦边际
如是二颂，重显经中，佛告大母：“汝于所见，唯有所见，汝于所闻，唯有所闻，汝于所觉，唯有所觉，汝于所知，唯有所知。由汝唯有所见闻等故汝无此，由汝无此故汝无彼，由汝无彼故，汝无近无远，无二中间，由是因缘，至苦边际.”
此中眼识所受所了别名所见，有于所见，唯有所见，有于所见非唯有所见。谁于所见，唯有所见？谓于眼识所受所了别，不起烦恼。谁于所见非唯有所见？谓于眼识所受所了，起诸烦恼。
耳识所受所了别名所闻；有于所闻唯有所闻，有于所闻非唯有所闻。谁于所闻，唯有所闻？谓于耳识所受所了别，不起烦恼。谁于所闻非唯有所闻？谓于耳识所受所了别，起诸烦恼。
鼻舌身三识所受所了别名所觉；有于所觉唯有所觉，有于所觉非唯有所觉。谁所觉唯有所觉？谓于三识所受所了别，不起烦恼。谁于所觉非唯有所觉？谓于三识所受所了别，起诸烦恼。
意识所受所了别名所知；有于所知唯有所知，有于所知非唯有所知。谁于所知，唯有所知？谓于意识所受所了别，不起烦恼。谁于所知，非唯有所知？谓于意识所受所了别，起诸烦恼。
由彼于所见闻觉知，唯有所见闻觉知，不起烦恼，故无有此，谓不起慢憍傲心高举心决勇。由其无此故无有彼，谓不起贪瞋痴。由其无彼故，无近无远，无二中间，谓于欲界色无色界，皆无生处。由如是理，便得至苦边际，苦者，谓五取蕴，此苦边际即是弃舍一切所依，爱尽离染永灭涅槃。
医泥及谜泥　　蹋铺达鞢铺
      　勿希应喜寂　　遍离至苦边
如是一颂，重显经中，佛为护世二王作蔑戾车语说四圣谛等，彼便领会。医泥者，显苦圣谛。谜泥者，显集圣谛。蹋铺者，显灭圣谛。达鞢铺者，显道圣谛。勿希者，劝彼勿希求欲界色无色界。应喜者，劝彼若闻佛证菩提法，是善说，僧修妙行色无常，受想行识无常，善施设苦谛，善施设集灭道谛，应生欢喜。应寂者，劝彼若起贪瞋痴时，应寂等寂最极寂静。应遍离者，劝励彼心应离欲界色无色界。至苦边者，谓彼若能如是，便得至苦边际。苦边际言义如前说。
知身如聚沫　　亦觉同阳焰
      　断魔花小花　　不见死王使
知身如聚沫者，谓如实知身如聚沫，无力虚劣不可撮磨。亦觉同阳焰者，谓如实觉身同阳焰，因热恼生，迁流不住。断魔花小花者，魔有四种，谓烦恼魔，蕴魔，死魔，自在天魔。应知此中说烦恼魔，见所断者，名魔花，修所断者，名小花，于彼弃舍永断名断。不见死王使者，无常能灭，名曰死王，老病迫逐，称死王使。
观住觉近远　　应喜诸业无
      　知世有兴衰　　善心普解脱
观住者，谓应观察。住有三种，一空，二无愿，三无相。觉近远者，觉谓觉慧，聪明委具，于内外境，应正生起。应喜者，谓若闻说佛证菩提法，是善说，僧修妙行色无常，受想行识无常，善施设苦谛，善施设集灭道谛，应生欢喜。诸业无者，谓不成就能感后生身语意业。知世有兴衰者，知谓了达，世谓五取蕴，兴衰谓生灭，即是随观有漏五蕴有起尽义。善心者，谓决择心，善巧心，调柔心。普解脱者，谓于诸趣诸有诸生，已解脱，遍解脱，极解脱。
虽脱而坠堕　　饕餮复来还
      　得安仍乐乐　　乘乐至乐所
虽脱者，谓诸外道，虽脱欲界。而坠堕者，谓彼而坠色无色界生，及堕彼受生贪。饕餮复来还者，谓彼于顺五下分结，虽少分断，而余多故，后必起贪，还生欲界。得安者，安谓有余依涅槃界，诸阿罗汉，已证故名得。仍乐乐者，乐谓无余依涅槃界，彼恒欣慕故名乐。乘乐至乐所者，谓乘道乐，至涅槃乐。
无根于地界　　无叶亦无枝
      　彼雄猛脱缚　　谁复应讥毁？
根者，喻有取识。地界者，喻四识住。如世尊说：“五种子者，显有取识，地界者，显四识住.”叶者，喻我慢。如世尊说：“云何烧叶？谓我慢已断已遍知.”枝者，喻爱。如世尊说：

五妙色宫内　　若有爱枝生
      　牟尼见彼生　　以慧速除断
诸阿罗汉，于四识住中，无牵后有有取之识，无慢无爱，故说无根于地界无叶亦无枝。彼雄猛者，谓彼阿罗汉成就，能成雄猛法故，亦名雄猛。脱缚者，缚有三种，谓贪瞋痴，彼于此缚，已解脱，遍解脱，极解脱。谁复应讥毁者，谓如是类补特伽罗，唯应称誉，不应讥毁，若致讥毁，获罪无边，损坏世间真福田故。如世尊说：

若应毁而誉　　及应誉而毁
      　彼口集殃祸　　必不受安乐
