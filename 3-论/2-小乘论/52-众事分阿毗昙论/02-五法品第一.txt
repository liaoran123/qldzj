
问云何五。答谓色心心法心不相应行无为。云何色。谓四大及四大造色。云何四大。谓地界水火风界。云何造色。谓眼根耳鼻舌身根色声香味触入少分。及无作色。是名色法。云何心。谓意及六识。云何六。谓眼识耳鼻舌身意识。是名心法。云何心法。谓若法心相应。谓受想思触忆欲解脱念定慧信精进觉观放逸不放逸善根不善根无记根一切结缚使烦恼上烦恼缠若智若见若无间等。此及余心相应共起者。是名心法法。云何心不相应行。谓若法不与心相应。谓诸得无想定灭尽定无想天命根种类处得事得入得生老住无常名身句身味身。此及余不与心相应共起者。是名心不相应行法。

云何无为。谓三无为。虚空。数灭。非数灭。是名无为法。

云何地界。谓坚。云何水界。谓湿润。云何火界。谓温暖。云何风界。谓飘动。

云何眼根。谓眼识所依净色。云何耳根。谓耳识所依净色。云何鼻根。谓鼻识所依净色。云何舌根。谓舌识所依净色。云何身根。谓身识所依净色。

云何色。谓色。若好若丑。若中间。彼二识识。先眼识。后意识。是名为色。云何声。声有二种。谓因受四大起。因不受四大起。彼二识识。先耳识。后意识。是名为声。云何香。谓香。若好若恶。若中间。彼二识识。先鼻识。后意识。是名为香。云何味。谓味若可喜。若不可喜。若中间。彼二识识。先舌识。后意识。是名为味。云何触入少分。谓涩滑轻重冷饥渴。彼二识识。先身识。后意识。是名触入少分。

云何无作色。谓法入所摄色。彼一识识。谓意识。是名无作色。

云何眼识。谓依眼根行于色。云何耳识。谓依耳根行于声。云何鼻识。谓依鼻根行于香。云何舌识。谓依舌根行于味。云何身识。谓依身根行于触。云何意识。谓依意根行于法。

云何受。有三受。谓苦受。乐受。不苦不乐受。云何想。有三想。谓少想。多想。无量想。云何思。心所造作。三种业生。谓善不善无记。云何触。谓三事和合生三种触。谓苦触。乐触。不苦不乐触。云何忆。谓心发悟有三种。学无学非学非无学。云何欲。谓心欲作。云何解脱。谓心解已解当解。云何念。谓心不忘。云何定。谓一心。云何慧。谓于法决断。云何信。谓心净。云何精进。谓心堪能勇猛。云何觉。谓心粗。云何观。谓心细。云何放逸。谓不修善法。云何不放逸。谓修善法。云何善根。有三善根。谓无贪无恚无痴。云何不善根。有三不善根。谓贪恚痴。云何无记根。有四无记根。谓无记爱。无记见。无记慢。无记无明。云何结。有九结。谓爱结。恚结。慢结。无明结。见结。他取结。疑结。嫉结。悭结。云何爱结。谓三界贪。云何恚结。谓于众生相违。云何慢结。有七慢。谓慢。增慢。慢慢。我慢。增上慢。不如慢。邪慢。云何慢。于卑谓胜。于胜谓相似。于彼起轻心。自举自高。是名慢。云何增慢。于等谓胜。于胜谓等。于彼起轻心。自举自高。是名增慢。云何慢慢。于胜谓胜。于彼起轻心。自举自高。是名慢慢。云何我慢。于五受阴。计我我所有。于彼起轻心。自举自高。是名我慢。云何增上慢。未得胜法谓得。未到谓到。未触谓触。未证谓证。于彼起轻心。自举自高。是名增上慢。云何不如慢。于彼极胜。谓小不如。于彼起轻心。自举自高。是名不如慢。云何邪慢。非德谓德。于彼起轻心。自举自高。是名邪慢。如是七慢。名慢结。云何无明结。谓三界无知。云何见结。有三见。谓身见。边见。邪见。云何身见。谓五受阴。见我我所有。于彼起欲起忍起见。是名身见。云何边见。谓五受阴。或见常。或见断。于彼起欲起忍起见。是名边见。云何邪见。谓谤因果。于彼起欲起忍起见。是名邪见。如是三见。名见结。云何他取结。有二见。谓见取戒取。云何见取。谓五受阴第一胜妙。于彼起欲起忍起见。是名见取。云何戒取。谓五受阴。清净解脱出要。于彼起欲起忍起见。是名戒取。如是二见。名他取结。云何疑结。谓惑谛不了。云何嫉结。谓心嗔增广。云何悭结。谓心坚着。是名九结。

云何缚。谓结即是缚。复有三缚。谓贪欲缚。嗔恚缚。愚痴缚。

云何使。有七使。谓贪欲使。嗔恚使。有爱使。慢使。无明使。见使。疑使。云何贪欲使。有五种。谓欲界系见苦所断贪。欲界系见集灭道修道所断贪。如是五种。名贪欲使。云何嗔恚使。有五种。谓欲界系见苦所断嗔。欲界系见集灭道修道所断嗔。如是五种。名嗔恚使。云何有爱使。有十种。谓色界系五种。无色界系五种。云何色界系五种。谓色界系见苦所断爱。色界系见集灭道修道所断爱。如色界系五种。无色界系亦如是。如是十种。名有爱使。云何慢使。有十五种。谓欲界系五种。色界系五种。无色界系五种。云何欲界系五种。谓欲界系见苦所断慢。欲界系见集灭道修道所断慢。如欲界系五种。色无色界系亦如是。如是十五种。名慢使。云何无明使。有十五种。谓欲界系五种。色界系五种。无色界系五种。云何欲界系五种。谓欲界系见苦所断无明。欲界系见集灭道修道所断无明。如欲界系五种。色无色界系亦如是。如是十五种。名无明使。云何见使。有三十六种。谓欲界系十二种。色界系十二种。无色界系十二种。云何欲界系十二种。谓欲界系见苦所断身见边见邪见见取戒取。欲界系见集所断邪见见取。欲界系见灭所断邪见见取。欲界系见道所断邪见见取戒取。如欲界系十二种。色无色界系亦如是。如是三十六种。名见使。云何疑使。有十二种。谓欲界系四种。色界系四种。无色界系四种。云何欲界系四种。谓欲界系见苦所断疑。欲界系见集灭道所断疑。如欲界系四种。色无色界系亦如是。如是十二种。名疑使。

云何烦恼上烦恼。所谓烦恼。即是上烦恼。复有上烦恼非烦恼。谓除烦恼。若余染污行阴。云何缠。有八缠。谓睡眠掉悔悭嫉无惭无愧(于十缠中无忿覆也)

云何智。有十智。谓法智比智知他心智等智苦智集智灭智道智尽智无生智。

云何法智。谓知欲界系行苦无漏智。知欲界系行因无漏智。知欲界系行灭无漏智。知断欲界系行道无漏智。复次法智亦缘法智地无漏智。是名法智。

云何比智。谓知色无色界系行苦无漏智。知色无色界系行因无漏智。知色无色界系行灭无漏智。知断色无色界系行道无漏智。复次比智亦缘比智地无漏智。是名比智。

云何知他心智。谓若智修果修得不失。知欲界色界他众生现在心心法。亦知无漏心心法。是名知他心智。

云何等智。谓有漏慧。是名等智。

云何苦智。谓无漏智。思惟五受阴无常苦空非我。是名苦智。

云何集智。谓无漏智。思惟有漏因因集有缘。是名集智。

云何灭智。谓无漏智。思惟灭灭止妙离。是名灭智。

云何道智。谓无漏智。思惟道道如迹乘。是名道智。

云何尽智。谓我已知苦。我已断集。我已证灭。我已修道。于彼起智见明觉慧无间等。是名尽智。

云何无生智。谓我已知苦。不复当知。我已断集。不复当断。我已证灭。不复当证。我已修道。不复当修。于彼起智见明觉慧无间等。是名无生智。

复次我欲漏已尽。是名尽智。不复当生。是名无生智。我有漏无明漏已尽。是名尽智。不复当生。是名无生智。

云何见。谓智即是见。或有见非智。所谓八无间忍。谓苦法忍。苦比忍。集法忍。集比忍。灭法忍。灭比忍。道法忍。道比忍。是名见。若智若见。即是无间等。云何得。谓得法。云何无想定。谓遍净天离欲。上地未离欲。作出要想思惟先方便。心及心法灭。是名无想定。云何灭尽定。谓无所有处离欲。上地未离欲。作止息想先方便。心及心法灭。是名灭尽定。云何无想天。谓众生生无想天。心及心法灭。是名无想天。云何命根。谓三界寿。云何种类。谓众生种类。云何处得。谓得方处。云何事得。谓得阴。云何入得。谓得内外入。云何生。谓转阴。云何老。谓阴熟。云何住。谓行起未坏。云何无常。谓行起坏。云何名身谓增语。云何句身。谓字满。云何味身。谓字身说味身。云何虚空。谓虚空无满。容受诸色。来去无碍。云何数灭。谓数灭灭是解脱。云何非数灭。谓非数灭灭非解脱。
