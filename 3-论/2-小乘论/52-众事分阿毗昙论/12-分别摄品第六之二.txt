
云何善法。谓善五阴。及数灭。云何不善法。谓不善五阴。云何无记法。谓无记五阴。及虚空非数灭。云何学法。谓学五阴。云何无学法。谓无学五阴。云何非学非无学法。谓有漏五阴。及无为。云何见断法。谓若法随信行随法行人。无间忍等断。彼云何断。谓见断八十八使。彼相应法。彼所起心不相应行。云何修断法。谓若法学见迹修断。彼云何断。谓修断十使。彼相应法。彼所起身口业。彼所起心不相应行。及不秽污有漏法。云何不断法。谓无漏法。云何见断因法。谓秽污法。若见所断法报。云何修断因法。谓修所断法。即如是法断。云何不断因法。谓无漏有为法。云何可见有对法。谓一入。云何不可见有对法。谓九入。云何不可见无对法。谓二入。云何报法。谓若报得十一入少分。除声入。云何非报法。谓不善善有漏法。及声入。云何非报非非报法。谓除报无记法。若余无记。及无漏法。

云何下法。谓不善法隐没无记法。云何中法。谓善有漏及不隐没无记法。云何上法。谓无漏有为法。及数灭。云何小法。谓少信少欲少意解。彼相应法。彼共有法。彼色法。谓少微不多不广。是名小法。云何大法。谓大信大欲大意解。彼相应法。彼共有法。彼色法。谓多广无边无际无量。及虚空非数灭。是名大法。云何无量法。谓无量信。无量欲。无量意解。彼相应法。彼共有法。彼色法。谓多广无边无际无量。及虚空数灭非数灭。是名无量法。云何意乐法。谓若法意所乐。云何非意乐法。谓若法非意所乐。云何非意乐非非意乐法。谓若意于法舍。云何乐俱法。谓若法乐受相应。云何苦俱法。谓若法苦受相应。云何不苦不乐俱法。谓若法不苦不乐受相应。云何俱起法。谓一切有为法生相故。云何俱住法。谓一切有为法住相故。云何俱灭法。谓一切有为法灭相故。云何非俱起法。谓无为法非生相故。云何非俱住法。谓无为法非住相故。云何非俱灭法。谓无为法非灭相故。云何心俱起法。谓若心俱起十一入少分。除意入。云何心俱住法。谓若法心随转。云何心俱灭法。谓若心俱灭十入少分。除声入及意入。云何非心俱起法。谓意入。若非心俱起十一入少分。云何非心俱住法。谓若法非心随转。云何非心俱灭法。谓声入意入。若非心俱灭十入少分。云何欲界。谓欲贪欲贪相应。若受想行识。彼所起身口业。彼所起心不相应行。云何嗔恚界。谓嗔恚。嗔恚相应。若受想行识。彼所起身口业。彼所起心不相应行。云何害界。谓害害相应。若受想行识。彼所起身口业。彼所起心不相应行。云何出要界。谓出要。出要相应。若受想行识。彼所起身口业。彼所起心不相应行。及数灭。云何无嗔恚界。谓无嗔恚。无嗔恚相应。若受想行识。彼所起身口业。彼所起心不相应行。云何无害界。谓无害无害相应。若受想行识。彼所起身口业。彼所起心不相应行。云何欲界。谓若法欲贪使所使。云何色界。谓若法色贪使所使。云何无色界。谓若法无色贪使所使。云何色界。谓欲界色界。是名色界。云何无色界。谓四无色。是名无色界。云何灭界。谓数灭及非数灭。是名灭界。

又复一切色法。是名色界。除数灭非数灭。余一切非色法。是名无色界。数灭及非数灭。是名灭界。云何欲有。谓若业欲界系受缘转起未来彼业报。云何色有。谓若业色界系受缘转起未来彼业报。云何无色有。谓若业无色界系受缘转起未来彼业报。云何欲漏。谓除欲界系无明。余欲界系相应结缚使烦恼缠。是名欲漏。云何有漏。谓除色无色界系无明。余色无色界系相应结缚使烦恼缠。是名有漏。云何无明漏。谓愚三界闇无知。

云何过去世。谓若行。已起等起。生等生。转已转。已有已过去。已尽变过去。过去究竟。过去世所摄。是名过去世。云何未来世。谓若行。未起未等起。未生未等生。未转未已转。未有未现在未来。未来究竟。未来世所摄。是名未来世。云何现在世。谓若行。今起等起。生等生。转已转。已有已现在住。未尽变现在。现在究竟。现在世所摄。是名现在世。云何过去说事。谓过去行。云何未来说事。谓未来行。云何现在说事。谓现在行。云何苦苦苦。变苦苦。行苦苦。谓欲界苦苦苦。色界变苦苦。无色界行苦苦。复次苦受苦苦苦。乐受变苦苦。不苦不乐受行苦苦。复次非意乐行苦苦苦。意乐行变苦苦。非意乐非非意乐行行苦苦。云何有觉有观法。谓若觉观相应。云何无觉有观法。谓若法觉不相应观相应。云何无觉无观法。谓若法觉观不相应。云何有觉有观地。谓欲界至梵世及无漏法。云何无觉有观地。谓修禅中间已。能得至大梵及无漏法。云何无觉无观地。谓一切光音。一切遍净。一切果实。一切无色。及无漏法。

云何身业。谓身作及无作。云何口业。谓口作。及无作。云何意业。谓思业。云何善业。谓善身口业。及善思业。云何不善业。谓不善身口业。及不善思业。云何无记业。谓无记身口业。及无记思业。云何学业。谓学身口业。及学思业。云何无学业。谓无学身口业。及无学思业。云何非学非无学业。谓有漏身口业。及有漏思业。云何见断业。谓若业随信行随法行人无间忍等断。彼云何断。谓见断八十八使相应思业。云何修断业。谓若业学见迹修断。彼云何断。谓修断十使相应思业彼所起身口业。及不秽污有漏业。云何不断业。谓无漏身口业。及无漏思业。云何现法受业。谓若业此生作长养。彼业即此生受现法报。非余生受。是名现法受业。云何生受业。谓若业此生作长养。彼业第二生受报是名生受业。云何后受业。谓若业此生作长养。彼业至第三第四生。方受其报。或复经众多生然后受报。是名后受业。云何乐受业。谓欲界相应善业。乃至第三禅善业。云何苦受业。谓不善业。云何不苦不乐受业。谓第四禅地善业。乃至无色界相应善业(三法竟)

云何身念处。谓十色入。及法入中所摄色。是名身念处。云何受念处。谓六受身眼触生受。如是耳鼻舌身意触生受。云何心念处。谓六识身。眼识耳鼻舌身意识身。是名心念处。云何法念处。谓受所不摄非色法法入摄。是名法念处。复次身增上。彼道生善有漏及无漏。是名身念处受心法增上。彼道生善有漏及无漏。是名法念处。复次缘身慧。是身念处。缘受心法慧。是法念处。

云何已起恶不善法。方便令断正勤。谓已起恶不善法修令断。增上道生善有漏及无漏。是名已起恶不善法方便令断正勤。云何未起恶不善法。方便令不起正勤。谓未起恶不善法。修令不起。增上道生善有漏及无漏。是名未生恶不善法方便令不生正勤。云何未生善法。方便令生正勤。谓未生善法。勤修令生。增上道生善有漏及无漏。是名未生善法勤修令生正勤。云何已生善法。方便勤修令住。使不忘失。满足修习增广智证正勤。谓已起善法。勤修令住。使不忘失。满足修习增广智证。增上道生善有漏及无漏。是名已生善法勤修令住使不忘失满足修习增广智证正勤。

云何欲定净行成就如意足。谓欲增上彼道生善有漏及无漏。是名欲定净行成就如意足。云何精进心慧定净行成就如意足。谓慧等增上彼道生善有漏及无漏。是名慧定净行成就如意足。

云何初禅。谓初禅所摄善五阴。云何第二第三第四禅。谓乃至第四禅所摄善五阴。

云何苦圣谛。谓五盛阴。云何集圣谛。谓有漏因。云何苦灭圣谛。谓数灭灭。云何苦灭道圣谛。谓学法无学法。

云何慈。谓慈慈相应。若受想行识。彼所起身口业。及彼所起心不相应行。悲喜亦如是。云何舍。谓舍舍相应。若受想行识彼所起身口业。及彼所起心不相应行。

云何虚空入处。谓虚空入处有二种。谓正受及受生彼相应法。若受想行识。如虚空入处。识入处无所有入处亦如是。云何非想非非想入处。谓非想非非想入处有二种。谓正受及受生彼相应法。若受想行识。是名非想非非想入处。

云何随乞得衣知足圣种。谓随乞得衣知足业。增上彼道生善有漏及无漏。是名随乞得衣知足圣种。云何随乞得食及眠卧具等及乐闲静乐修圣种。谓随乞得食眠卧具等乐闲静乐修业。增上彼道生善有漏及无漏。是名随乞得食及眠卧具等及乐闲静乐修圣种。

云何须陀洹沙门果。谓须陀洹果有二种。有为及无为。云何须陀洹有为果。谓证须陀洹果。若学法。已得今得当得。是名须陀洹有为果。云何须陀洹无为果谓证须陀洹果。若结使断。已得今得当得。是名须陀洹无为果。如须陀洹沙门果。斯陀含沙门果阿那含沙门果亦如是。云何阿罗汉沙门果。谓阿罗汉果有二种。有为及无为。云何阿罗汉有为果。谓证阿罗汉果。若无学法。已得今得当得。是名阿罗汉有为果。云何阿罗汉无为果。谓证阿罗汉果。若诸结断。已得今得当得。是名阿罗汉无为果。

云何法智。谓知欲界系行无漏智。广说如前五法品。乃至无生智亦如是。云何义辩。谓不动智。于彼第一义。善能分别。云何法辩。谓不动智。于彼名味句身。善能分别。云何辞辩。谓不动智。于彼言说不生阂想。云何随应辩。谓不动智不断不散决定自在。云何因缘。谓有为法。云何次第缘。谓过去现在。除阿罗汉最后命终心心法。若余过去现在心心法。云何缘缘增上缘。谓境界一切法。云何粗抟食。谓抟食性。因彼食故。诸根增长。四大增长。随养随护。充足清明。是名抟食。云何触食。谓缘有漏触。诸根增长。四大增长。养育诸根。随护长养。亦如前说。云何意思食。谓缘有漏思。诸根增长。四大增长。如前广说。云何识食。谓缘有漏识。诸根增长。四大增长。如前广说。云何欲流。谓除欲界系五见及无明。余欲界系结缚使烦恼缠。是名欲流。云何有流。谓除色无色界系五见及无明。余色无色界系结缚使烦恼缠。是名有流。云何见流。谓五见。是名见流。云何无明流。谓愚三界暗无知。如流轭亦如是。

云何欲取。谓除欲界系五见。余欲界系结缚使烦恼缠。是名欲取。云何见取。谓四见。除一见。谓身见边见邪见取见见。是名见取。云何戒取。谓一见。除四见。谓取戒见。彼复云何。谓若人邪取戒相。以为清净。即是解脱。起见起忍。是名戒取。云何我取。谓除色无色界系五见。余色无色界系结缚使烦恼缠。是名我取。云何过去法。谓过去五阴。云何未来法。谓未来五阴。云何现在法。谓现在五阴。云何非过去未来现在法。谓无为法。

云何欲界系法。谓欲界系五阴。云何色界系法。谓色界系五阴。云何无色界系法。谓无色界系四阴。云何不系法。谓无漏五阴及无为。云何善因法。谓善有为法。及善法报。云何不善因法。谓欲界系秽污法。及不善法报。云何无记因法。谓无记有为法。及不善法。云何非善因非不善因非无记因法。谓无为法。

云何有缘缘法。谓意识相应心心法缘。云何无缘缘法。谓五识相应。若意识相应色无为心不相应行缘。云何有缘缘无缘缘法。谓若意识相应心心法缘。色无为心不相应行缘。云何非有缘缘非无缘缘法。谓色无为心不相应行(四法竟)

云何五阴五盛阴。谓广说如前分别七事品。云何地狱趣。谓地狱众生。若一性一种类一身自分。得处得事得入。若地狱众生。生彼处不隐没无记色受想行识。是名地狱趣。畜生饿鬼趣亦如是。云何天趣人趣。谓若天若人。一性一种类一身自分。得处得事得入。若天若人。生彼此处不隐没无记色受想行识。是名人天趣。

云何见苦断烦恼身。谓烦恼身。若随信行随法行人苦无间忍等断。彼云何断。谓见苦断二十八使。彼相应烦恼身。云何见集断烦恼身。谓烦恼身。若随信行随法行人集无间忍等断。彼云何断。谓见集断十九使彼相应烦恼身。云何见灭断烦恼身。谓烦恼身。若随信行随法行人灭无间忍等断。彼云何断。谓见灭断十九使。彼相应烦恼身。云何见道断烦恼身。谓烦恼身。若随信行随法行人道无间忍等断。彼云何断。谓见道断二十二使。彼相应烦恼身。云何修断烦恼身。谓烦恼身。若学见迹修断。彼云何断。谓修断十使彼相应烦恼身。云何色法。谓一切四大。及四大所造。云何心法。谓六识身眼识身。乃至意识身。云何心法法。谓若法心相应。彼复云何谓受想思触忆欲解脱念定慧信精进觉观。乃至烦恼结缠。如前五法品广说。云何心不相应行。谓若法心不相应。彼复云何。谓诸得。乃至名句味身。如前五法品广说。云何无为法。谓三无为。虚空数灭非数灭(五法竟)

云何地界。谓坚相。云何水界。谓湿相。云何火界。谓热相。云何风界。谓轻动相。云何虚空界。谓空边色。云何识界。谓五识身。及有漏意识。云何见苦断法。谓随信行随法行人苦无间忍等断。广说如前分别诸入品。集灭道修亦如是。云何不断法。谓无漏法(六法竟)

云何欲贪使。谓如欲贪说。云何嗔恚使。谓恼害众生。云何有爱使。谓色无色爱。云何慢使。谓慢心高下受。云何无明使。谓愚三界暗无知。云何见使。谓五邪见。云何疑使谓惑谛不了。云何初识住。谓有色众生种种身种种想。谓人及天。是名初识住处。云何初次第相续数。谓初识住彼相应不相应。若色受想行识。是名初识住。有色众生种种身一种想。谓梵天身。彼初所转。是名第二识住处。云何第二次第相续数。谓第二识住。彼相应不相应。若色受想行识。是名第二识住。有色众生一种身种种想。谓光音天。是名第三识住处。乃至是名第三识住。广说如上。有色众生一种身一种想。谓遍净天。是名第四识住处。乃至是名第四识住。广说如上。无色众生。离一切色想离阂想阂想究竟无种种想。思惟无边空处。住无边空入处。谓空入处天。是名第五识住。云何第五次第相续数。谓第五识住彼相应。若受想行识。是名第五识住。无色众生。已离一切虚空入处。无量识住。无量识入处。谓识入处天。是名第六识住。乃至是名第六识住。广说如上。无色众生。已离一切识入处。无所有住无所有入处。谓无所有入处天。是名第七识住。乃至是名第七识住。广说如上。

云何念觉支。谓贤圣弟子。于苦思惟苦。于集思惟集。于灭思惟灭。于道思惟道。无漏意思惟相应。若念随念。念不忘失不散忘。常不废忘。是名念觉支。云何择法觉支。谓贤圣弟子。于苦思惟苦。于集思惟集。于灭思惟灭。于道思惟道。无漏意思惟相应。于法简择选择。择相等择相。决定相。慧觉聪明。慧行观察。是名择法觉支。云何精进觉支。谓贤圣弟子。于苦思惟苦。乃至于道思惟道。无漏意思惟相应。若欲精进方便出要。勇健心摄受。捷疾无间。是名精进觉支。云何喜觉支。谓贤圣弟子。乃至无漏意思惟相应。若心欢喜踊跃。增上欢喜。决定心乐。所堪能喜所喜。是名喜觉支。云何猗觉支。谓贤圣弟子。乃至无漏意思惟相应。若身猗心猗。乐猗所猗。是名猗觉支。云何定觉支。谓贤圣弟子。乃至无漏意思惟相应。若心住等住。乐住所住。不散不乱。摄受一心。是名定觉支。云何舍觉支。谓贤圣弟子。于苦思惟苦。于集思惟集。于灭思惟灭。于道思惟道。无漏意思惟相应。若心平等。等摄受心。无受用住。是名舍觉支(七法竟)

云何初解脱处。谓内有色想外观色。是名初解脱处。云何初次第相续数次第正受。谓初解脱处。若入正受善色受想行识是名初解脱处。内无色想外观色。是名第二解脱处。云何第二次第相续数次第正受。谓第二解脱处。若入正受善色受想行识。是名第二解脱处。净解脱处身证住。是名第三解脱处。乃至第三次第正受。广说如上。离一切色想离阂想阂想。究竟思惟无边空处。入无边空处。是名第四解脱处。云何第四次第相续数次第正受。谓第四解脱处。若入正受。若善受想行识。是名第四解脱处。离一切空入处。入无边识处。是名第五解脱处。乃至第五次第正受。广说如上。无所有处非想非非想处。乃至第七正受。广说如上。是名第七解脱处。离一切非想非非想处想受灭身证住。是名第八解脱处。云何第八次第相续数次第正受。谓第八解脱处。若入正受。若解脱得脱若法想。微因想。微次第想。不相续。不成就。是名第八解脱处。

云何初胜处。谓内有色想。外观少色。若好色。若恶色。谓彼胜处生观想。是名初胜处入。云何初胜处次第相续数次第正受。谓初胜处。若入正受。善色受想行识。是名初胜处入。内有色想。外观多色。若好色。若恶色。谓彼胜处生观想。是名第二胜处入。乃至第二正受。广说如上。乃至第七胜处正受。广说如上。是名第七胜处入。内无色想。外观色白。白色白观白光。譬如优私多罗华色成就如婆罗奈衣白白色白观白光。如是比丘。内无色想。外观色白。白色白观白光。谓彼胜处生观想。是名第八胜处入。云何第八次第相续数次第正受。谓第八胜处若入正受。善色受想行识。是名第八胜处入。

云何正见。谓贤圣弟子。于苦思惟苦。于集思惟集。于灭思惟灭。于道思惟道。无漏意思惟相应。于法简择选择择相等择相。决定相。慧觉聪明。慧行观察。是名正见。云何正思惟。谓贤圣弟子。乃至于道思惟道。无漏意思惟相应。若心觉随觉色觉增上色觉。觉数觉。觉思惟。等思惟。是名正思惟。云何正语。谓贤圣弟子。于苦思惟苦。乃至于道思惟道。无漏意思惟相应。除邪命口四过。余口恶行。无漏数灭。不作不为收摄律仪等护自防。不作恶行。不作过罪。坚固堤塘住。坚固不犯住。是名正语。云何正业。谓贤圣弟子。乃至于道思惟道。无漏意思惟相应。除邪命身三恶。余身恶行。无漏数灭。不作不为。乃至坚固不犯住。如前正语说。是名正业。云何正命。谓贤圣弟子。乃至于道思惟道。无漏意思惟相应。如前所除。邪命身口恶。无漏数灭。不作不为。如上广说。是名正命。云何正方便说。谓贤圣弟子。乃至于道思惟道。无漏意思惟相应。广说如精进觉支。是名正方便。正命广说如念觉支。是名正念。云何正定。谓贤圣弟子。于苦思惟苦。乃至于道思惟道。无漏意思惟相应。广说如正定觉支(八法竟)

云何贪欲结。谓三界贪。云何嗔恚结。谓恼害众生。云何慢结。谓七慢。云何无明结。谓愚三界暗无知。云何见结。谓三见。身见边见邪见。云何他取结。谓二见见取戒取。云何疑结。谓惑谛不了。云何嫉结。谓心妒增广。云何悭结。谓心摄受坚着。

云何初众生居处。谓有色众生。种种身。种种想。谓天及人。是名初众生居处。是名初次第相续数。云何名众生居处。谓众生于中止住。于中受生入。是名众生住处。云何第二第三第四众生居处。谓如识住处广说。云何第五众生居处。谓有色众生无想。所谓无想天。是名第五众生居处。第五次第相续数。如上广说。云何第六众生居处。谓无色众生。离一切色想离阂想阂想。究竟乃至第八众生居处。广说如后三识住处。云何第九众生居处。谓无色众生。离一切无所有处。入非想非非想处住。所谓非想非非想天。是名第九众生居处。次第相续数。如上广说。是名九众生居处(九法竟)

云何初一切入处。谓地一切入。一相生。上下诸方。无二无量。是名初一切入处。云何初次第相续数次第正受。谓初一切入处。若入正受善色受想行识。是名地一切入处。如地一切入。水火风青黄赤白一切入处亦如是。空一切入处。识一切入处。一相生上下诸方无二无量。是名十一切入处。云何十一切入次第相续数次第正受。谓十一切入处。若入正受善色受想行识。是名十一切入处。

无学正见。乃至无学正定。如道支说。云何无学正解脱。谓贤圣弟子。乃至于道思惟道。无学意思惟相应。若心已解脱当解脱。云何无学解脱正知见。谓尽智无生智(十法竟)

云何有漏色。谓若色有漏从取生。谓此色过去未来现在。起欲今起当起。若恚若痴。一一心数。起诸烦恼。今起当起。是名有漏色。乃至有漏识亦如是。

云何无漏色。谓若色无漏。不从取生。谓此色过去未来现在。若欲应生不生。若恚若痴。及余心数烦恼。应生不生。是名无漏色。如是乃至无漏识亦如是。

云何无为法。谓三无为。虚空数灭非数灭(十一法竟)

云何十二入十八界。谓如前分别七事品广说(十二法十八法竟)

云何眼根。谓如眼入。如是乃至身根如身入。云何女根。谓身根少分。男根亦如是。

云何命根。谓三界中命。云何意根。谓若心意识。彼复云何。谓六识身。所谓眼识。乃至意识。乐根苦根喜根忧根舍根。如前分别七事品广说。

云何信根。谓依出要寂静。生信善法。增上信正思惟种种行种种作种种思惟心清净。是名信根。

云何精进根。谓出要寂静生于善法。若欲精进方便。勇猛摄心。常不懈息。是名精进根。

云何念根。谓出要寂静生于善法。若念随念。是名念根。

云何定根。谓出要寂静。生于善法。若心离乱。善住等住。是名定根。

云何慧根。谓出要寂静。生于善法。择法照察。决断审了。是名慧根。

云何未知当知根。所谓超升离生人。若学慧根。谓彼根随信行随法行未无间等四圣谛。而无间等生。是名未知当知根。

云何已知根。所谓见谛人无间等。若学慧根。谓彼根信解脱。见到身证。已无间等四圣谛。增上无间生。是名已知根。

云何无知根所谓阿罗汉。尽诸漏结。若无学慧根。谓彼根慧解脱俱解脱。现法乐住。增上无间生。是名无知根(二十二法竟)

云何九十八使。谓三十六使欲界系。三十一使色界系。三十一使无色界系(九十八法竟)
