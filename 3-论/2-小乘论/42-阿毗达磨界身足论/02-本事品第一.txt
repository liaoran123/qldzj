
三地各十种　　五烦恼五见
五触五根法　　六六身相应

有十大地法。十大烦恼地法。十小烦恼地法。五烦恼。五见。五触。五根。五法。六识身。六触身。六受身。六想身。六思身。六爱身。十大地法云何。一受。二想。三思。四触。五作意。六欲。七胜解。八念。九三摩地。十慧。十大烦恼地法云何。一不信。二懈怠。三失念。四心乱。五无明。六不正知。七非理作意。八邪胜解。九掉举。十放逸。十小烦恼地法云何。一忿。二恨。三覆。四恼。五嫉。六悭。七诳。八谄。九憍。十害。五烦恼云何。一欲贪。二色贪。三无色贪。四嗔。五疑。五见云何。一有身见。二边执见。三邪见。四见取。五戒禁取。五触云何。一有对触。二增语触。三明触。四无明触。五非明非无明触。五根云何。一乐根。二苦根。三喜根。四忧根。五舍根。五法云何。一寻。二伺。三识。四无惭。五无愧。六识身云何。一眼识。二耳识。三鼻识。四舌识。五身识。六意识。六触身云何。一眼触。二耳触。三鼻触。四舌识。五身触。六意触。六受身云何。一眼触所生受。二耳触所生受。三鼻触所生受。四舌触所生受。五身触所生受。六意触所生受。六想身云何。一眼触所生想。二耳触所生想。三鼻触所生想。四舌触所生想。五身触所生想。六意触所生想。六思身云何。一眼触所生思。二耳触所生思。三鼻触所生思。四舌触所生思。五身触所生思。六意触所生思。六爱身云何。一眼触所生爱。二耳触所生爱。三鼻触所生爱。四舌触所生爱。五身触所生爱。六意触所生爱。受云何。谓受等受各等受已受当受。受所摄是名受。想云何。谓想等想现想已想当想。是名想。思云何。谓思等思现思已思当思。思所摄造心意业。是名思。触云何。谓触等触现触已触当触是名触。作意云何。谓心引于随引等随引。现作意已作意当作意。警觉心是名作意。欲云何。谓欲能欲性。现欲性。喜乐性。趣向性。希欲性。欣求性。欲有所作性是名欲。胜解云何。谓心胜解性。已胜解当胜解。是名胜解。念云何。谓念随念别念忆念。忆念性不忘性。不忘法不失性。不失法不忘失性。心明记是名念。三摩地云何。谓心住等住。现住近住。不乱不散。摄持寂止等持。心一境性。是名三摩地。慧云何。谓于法简择。最极简择极简择。法了相近了相等了相。聪睿通达。审察决择。觉明慧行。毗钵舍那是名慧。不信云何。谓不信不信性。不现信性。不印不可。不已委信。不当委信。不现委信。令心不净是名不信。懈怠云何。谓不精进性。劣精进性。昧精进性。障碍精进。止息精进。心不勇悍。不已勇悍。不当勇悍。是名懈怠。失念云何。谓空念性。虚念性。忘念性。失念性。心不明记性。是名失念。心乱云何。谓心散性。心乱性。心异念性。心迷乱性。心不一境性。不住一境性。是名心乱。无明云何。谓三界无智。不正知云何。谓非理所引慧。非理作意云何。谓染污作意。邪胜解云何。谓染污作意相应。心胜解心印顺。是名邪胜解。掉举云何。谓心不寂静。不极寂静。不寂静性。嚣举等嚣举。心嚣举性。是名掉举。放逸云何。谓于断不善法引集善法。不坚住作。不恒常作。不亲不近。不修不习。是名放逸。忿云何。谓忿等忿遍忿极忿。已忿当忿是名忿。恨云何。谓心结恨。等遍结恨。心怨结性是名恨。覆云何。谓隐所作罪。恼云何。谓心愤恼。坚执尤蛆。心俍戾性。是名恼。嫉云何。谓心不忍他之荣利。悭云何。谓于财法心着不舍。诳云何。谓矫惑他谄云何。谓心曲。憍云何。谓如有一作如是念。我具妙色财位技艺净命功德。形貌端严众所乐见。由此因缘便起憍傲极憍傲。醉闷等醉闷。靦眩等靦眩。心踞傲性是名憍。害云何。谓于有情乐为捶挞诸损恼事是名害。欲贪云何。谓于诸欲起贪等贪。执藏防护爱乐耽着。是名欲贪。色贪云何。谓于诸色起贪等贪。执藏防护。爱乐耽着。是名色贪。无色贪云何。谓于诸无色起贪等贪。执藏防护。爱乐耽着。是名无色贪。嗔云何。谓于有情欲为逼害。内怀栽檗。极嗔恚。遍嗔恚等嗔恚。嗔极嗔意愤恚。现嗔恚已嗔恚当嗔恚。是名嗔。疑云何。谓于诸谛犹豫。有身见云何。谓于五取蕴等。随观执我或我所由此起忍乐慧观见。是名有身见。边执见云何。谓于五取蕴等。随观执或断或常。由此起忍乐慧观见。是名边执见。邪见云何。谓谤因谤果。或谤作用。或坏实事。由此起忍乐慧观见。是名邪见。见取云何。谓于五取蕴等。随观执为最为胜为妙第一。由此起忍乐慧观见。是名见取。戒禁取云何。谓于五取蕴等。随观执为清净为解脱为出离。由此起忍乐慧观见。是名戒禁取。有对触云何。谓五识相应触。增语触云何。谓意识相应触。明触云何。谓无漏触。无明触云何。谓染污触。非明非无明触云何。谓不染有漏触。乐根云何。谓触顺乐受。触者所起身心乐平等受。受所摄是名乐根。苦根云何。谓触顺苦受。触者所起身苦不平等受。受所摄是名苦根。喜根云何。谓触顺喜受。触者所起心喜平等受。受所摄。是名喜根。忧根云何。谓触顺忧受。触者所起心忧不平等受。受所摄。是名忧根。舍根云何。谓触顺不苦不乐受。触者所起身心舍非平等非不平等受。受所摄。是名舍根。寻云何。谓心推觅遍推觅显示极显示。现前显示。寻求遍寻求。算计遍算计。构画遍构画。分别等分别。等分别性是名寻。伺云何。谓心巡行遍巡行。随遍巡行。伺察遍伺察。随遍伺察。随转随流。随属彼性是名伺。识云何。谓六识身。所谓眼识乃至意识。无惭云何。谓无惭无所惭无别惭。无羞无所羞无别羞。无敬无所敬无别敬。无自在无所自在无别自在。无所畏惮自在而转。是名无惭。无愧云何。谓无愧无所愧无别愧。无耻无所耻无别耻。于罪不怖性。于罪不畏性。于诸罪中不见怖畏。是名无愧。眼识云何。谓眼及色为缘所生眼识。此中眼为增上色为所缘。于眼所识色所有了别。各别了别。是名眼识。耳鼻舌身意识云何。谓意及法为缘所生意识。此中意为增上法为所缘。于意所识法所有了别。各别了别。是名意识。眼触云何。谓眼及色为缘生于眼识。三和合故触。此中眼为增上色为所缘。于眼所识色诸触等触现触已触当触。是名眼触。耳鼻舌身意触云何。谓意及法为缘生于意识。三和合故触。此中意为增上法为所缘。于意所识法诸触等触现触已触当触。是名意触。眼触所生受云何。谓眼及色为缘生于眼识。三和合故触。触为缘受。此中眼为增上色为所缘。眼触为因。眼触为集。眼触种类。眼触为缘。眼触所生。作意相应。于眼所识色诸受等受各别等受已受当受受所摄。是名眼触所生受。耳鼻舌身意触所生受云何。谓意及法为缘生于意识。三和合故触。触为缘受。此中意为增上法为所缘。意触为因。意触为集。意触种类。意触为缘。意触所生作意相应。于意所识法。诸受等受各别等受已受当受受所摄。是名意触所生受。眼触所生想云何。谓眼及色为缘生于眼识。三和合故触。触为缘想。此中眼为增上色为所缘。眼触为因。眼触为集。眼触种类。眼触为缘。眼触所生作意相应。于眼所识色诸想等想各别等想。现前等想已想当想。是名眼触所生想。耳鼻舌身意触所生想云何。谓意及法。为缘生于意识。三和合故触。触为缘想。此中意为增上法为所缘。意触为因。意触为集。意触种类。意触为缘。意触所生作意相应。于意所识法。诸想等想各别等想。现前等想已想当想。是名意触所生想。眼触所生思云何。谓眼及色为缘生于眼识。三和合故触。触为缘思。此中眼为增上色为所缘。眼触为因。眼触为集。眼触种类。眼触为缘。眼触所生作意相应。于眼所识色。诸思等思各别等思。现前等思已思当思。思所摄造心意业。是名眼触所生思。耳鼻舌身意触所生思云何。谓意及法为缘生于意识。三和合故触。触为缘思。此中意为增上法为所缘。意触为因。意触为集。意触种类。意触为缘。意触所生作意相应。于意所识法。诸思等思各别等思。现前等思已思当思。思所摄造心意业。是名意触所生思。眼触所生爱云何。谓眼及色为缘生于眼识。三和合故触。触为缘故受。受为缘爱。此中眼为增上色为所缘。于眼所识色。诸贪等贪。执藏防护。爱乐耽着。是名眼触所生爱。耳鼻舌身意触所生爱云何。谓意及法为缘生于意识。三和合故触。触为缘受。受为缘爱。此中意为增上法为所缘。于意所识法。诸贪等贪。执藏防护。爱乐耽着。是名意触所生爱。
