
界身足论者。说一切有部发智六足之一足也。详夫邃旨冲微。非大圣无以扬其奥。梵言幽秘。非上哲何以绎其真。是以夕[穴/(爿*未)]金容。晨驰白马。译经者结辙。津义者联踪。至于婆沙八蕴。缺五蕴之幽趣。发智六足。无五足之玄文。余旨虽存。尚多纰绠。故使三秦匠彦。穿凿于异端。九土缁英。滞惑于真伪。故我亲教三藏法师玄奘。业该群籍。志隆弘抚。欲使有宗俊颖。不延颈于五天。对法雄杰。怀慷慨于四主。遂以大。

唐龙朔三年六月四日。于玉华宫八桂亭。终译此论。原其大本。颂有六千。后以文繁。或致删略。为九百颂。五百颂者。今此所翻。有八百三十颂。文遗广略。义离增减。详其论始。说起能仁。大德流通遂师名称。尊者世友之所作也。既而道满待机。因圆伫列。神功妙思。繄可殚言。但基虚簉操觚。谬倍函丈。承晖雕斲。受旨执文。惟恐爱海波腾。玄源秘泄。瞩法舟之沦丧。故叙其时事云。
