
十善业道。所谓离杀乃至正见。是十事戒律仪所摄。一时得禅无色律仪所摄。亦一时得离名善业道。即是无作。问曰。余礼敬布施等福是善业道。何故但说离名业道耶。答曰。以离胜故。是十种业于施等为胜。所以者何。以布施等所得福报不及持戒如十岁人。以离杀因缘增益寿命。又十不善业是实罪故离名实福。又后三善业是众善之本。是故施等诸善皆业道所摄。又是业道有离鞭杖等。先后合说故。一切诸善皆在中摄。
