
问曰。贪欲有如是过。当云何断。答曰。以不净观等遮。无常观等断。问曰。有人觉无常故更增贪欲。此事云何。答曰。若人能知一切无常。则无贪欲。如经中说。善修无常想故。则能破坏一切欲贪色无色贪一切戏掉憍慢无明。又若人能见世间皆苦苦因缘贪。此贪则断。又若人常念我必应受生老病死。是贪则断。又若得净乐则舍不净乐。如得初禅则舍欲爱。又见贪欲过是则能断。过如先说又多闻等慧增长故。能断贪欲。以智慧性破烦恼故。又善因缘具足则贪欲断。谓净持戒等。十一定具后道谛中当说。又色智等法智等诸方便。佛为大医。诸同学为给使。正法为药。自如说行为将息。则贪欲病断。如有知病人三事具足病则时愈。问曰。如经中说。以不净除贪法。何故说不净等及无常等耶。答曰。一切佛法皆为破诸烦恼。然各有胜力。初以不净遮贪。后以无常智断。又以不净除粗贪欲。是多人所知。贪使细故以无常断。又但一经中作如是说。诸经中亦说余法能断。如是因缘则贪欲断。
