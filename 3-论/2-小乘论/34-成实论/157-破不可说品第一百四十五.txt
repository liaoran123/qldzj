
问曰。不可说论中有何等过。答曰。实法无有于一异中不可说者。所以者何。无有因缘譬喻以此知不可说。色等法实有故。非不可说也。又诸法各有自相。如恼坏是色相更无异相。云何名不可说。又随识差别故法有差别。如以眼识知色不知声等。是故此中无不可说。又色是色入所摄。非声等摄。若汝欲令有不可说者。色是色是可说。色是非色是不可说。声等亦如是。又诸法有次第数。若不可说则诸法无数。所以者何。第一第二不相异故。故知实无不可说法。但于假名中为一异故说不可说。
