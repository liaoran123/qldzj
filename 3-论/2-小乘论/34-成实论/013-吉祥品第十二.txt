
以是三宝功德具足故经初说。又此三宝于一切世间第一吉祥。如吉祥偈说。佛法及众僧是名最吉祥。复有诸经以吉祥为初学者增寿万岁。名闻流布。是作经者意也。如阿陀等字贯在经初此非吉相。后当广说。若求第一最吉祥者三宝是也。应当归依。如吉祥偈说。

诸天世人中　　无上尊导师
佛为大觉者　　是名最吉祥
若人于佛所　　安信心不动
奉持清净戒　　是名最吉祥
远离愚痴人　　亲近有智者
可敬者则敬　　是为最吉祥

是故应礼三宝。以最吉祥故。我经初说。
