
八种语。四种不净四种净。四不净者。若人见言不见。不见言见。不见谓见问言不见。见谓不见问则言见。如是事倒心倒。故名不净。四种净者。若见言见。不见言不见。见谓不见问言不见。不见谓见问则言见。事实心实。故名曰净。闻觉知亦如是。问曰。见闻觉知有何差别。答曰。有三种信。见名现在信。闻名信贤圣语。知名比知。觉名分别。三种信慧。此三种慧或皆是实。或皆颠倒。上人不起不净。但起净语。是故下人所用则名不净。上人所用故名为净。有人言。是义中诸正智人皆名为上。不但得道故凡夫人亦有净语。
