
问曰。经中说。若行者有七方便三种观义。于此法中速得漏尽。是何智耶。答曰。七方便名闻慧思慧。所以者何。心未定者作如是观。谓此是色色集色灭。及色灭道色味过出。问曰。若是闻思慧者。何故言速得漏尽。答曰虽是闻慧思慧。如是分别五阴。能破我心。故说速得漏尽。三种观智。谓观有为法无常苦无我。若以阴界入门观有为法则无义利。问曰。若尔者前过中已说无常苦。出中已说无我。何故复说此三种观耶。答曰。习学三种。先闻思慧然后修慧。先于闻思慧中说七种。后修慧中说三种。所以者何。若无常苦坏相名坏无常。非行无常。虽说除欲染不说云何除。后乃说三种观义。问曰。何谓八忍。答曰。若智能破假名是名为忍。是忍在暖顶忍世间第一法中。问曰。行者亦于佛法僧及戒等中忍。何故但说八耶。答曰。以胜故说。胜名近道。此慧为智。故名为忍。如为苦法智名苦法忍。如是等。所以者何。先用顺道思慧。后得现智。如牧象人先观象迹。以比智知在此中。后则现见。行者亦尔。先以忍比知思量泥洹。然后以智现见。故经中说。知者见者能得漏尽。
