
问曰。已明心念念灭。今诸识为一时生为次第生。有论师言。识一时生。所以者何。有人一时能取诸尘。如人见瓶亦闻乐声。鼻嗅花香口含香味。扇风触身思惟雅音曲。故知一时能取诸尘。又若一识能于身中遍知苦乐。然则以一眼识亦应能取诸树。是事不可。云何一识悉知根茎枝叶花实。故知多识一时俱生遍取诸触。又种种色中一时生知。而青知非即黄知。故知一时俱生多识。又诸身分中能速生知。取一分时即能遍取。又佛法中无有有分。不可一识遍取诸分。故知一时能生多识。遍取诸分。
