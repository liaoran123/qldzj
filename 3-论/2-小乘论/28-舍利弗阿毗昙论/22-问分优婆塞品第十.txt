
问曰。是优婆塞耶。答曰是。谁优婆塞。是佛优婆塞。何等佛。释迦牟尼佛。何所勋是优婆塞。谓法。何等法。离欲。何等离欲灭尽。何等灭尽。涅槃。齐几名为优婆塞。若人诸根男相具足。心无错乱。不为苦所逼。欲作优婆塞。向尊上心。向彼为主依于舍彼喜乐彼法轮未转。未有众僧。口受二教。归依佛。归依法。受此二语已。即名优婆塞。如偈说。

离垢烦恼使　　证第一常寂
降伏称无量　　为彼提谓说
归佛及归法　　离垢无上宝
未有第三宝　　教令依二宝
非为欲损彼　　大仙无所吝
此法义应尔　　大仙不毁僧

法轮既转。便有圣众。即说三语。口受三教。归依佛。归依法。归依僧。受此三语已。即名优婆塞。如佛说。

归依处众多　　山岩及树木
园林及神寺　　斯由苦所逼
此归非安隐　　此归非为上
非归依此处　　能离一切苦
若归佛法僧　　正观四真谛
苦由于集生　　能灭于苦集
八正安隐道　　必至甘露处
此归最为安　　此归最为上
归依于此处　　能离一切苦

问曰。优婆塞几戒。答曰五。何等五尽寿不杀生。是优婆塞戒。尽寿不盗。是优婆塞戒。尽寿不邪淫。是优婆塞戒。尽寿不妄语。是优婆塞戒。尽寿不饮酒。是优婆塞戒。如是优婆塞五戒。尽寿受持。不得违犯。齐几为持戒优婆塞。若优婆塞。于此五戒中。常持戒护行近行。不缺行。不乱行。不浊行。不杂行。随顺戒行。齐是名持戒优婆塞。如偈说。

智人能持戒　　悕望于三乐
尊重得利益　　终受天上乐
见如是等处　　智者能离恶
利根持净戒　　常得第一乐

云何杀生若生众生想。故断众生命。死时未到。到时未死。教令杀害断命勿令活。彼语闻已过彼时已灭彼生已仆地。如此身业口业。是众生故断众生命。当断不定断。彼是杀生业。若行彼业者。是名杀生人。云何不杀生优婆塞戒。若于彼业不乐。远离不作。护不犯。断根舍不善堪忍行善。名不杀生。是优婆塞戒。如佛说。

不杀亦不教　　亦不劝他杀
诸定及惊怖　　及与大名称
于一切众生　　尽舍诸刀杖

云何不与取。若有人不与取。若村中若山泽不与盗心取他物。若共他行若共相交劫取他物。想起盗心悕望爱护作己有。如是身业口业取去取来。离本家移处坏封帜出界彼业是不与取。若行彼业者。名不与取人。云何不盗是优婆塞戒。于彼业不乐。远离不作。护戒不犯。断根舍不善根。堪忍行善。是名不盗优婆塞戒。如佛说。

不盗亦不教　　不取不持去
亦不劝他取　　离诸不与取

云何邪淫。若有邪行人。若有母护父护兄护弟护姊护妹护自护法护姓护亲里护信要护乃至花鬘护。若共如此宿。共行欲法。若自妻非道行。彼业是邪行。若行彼业者。是名邪行人。云何不邪淫是优婆塞戒。若于彼业不乐。远离不作。护戒不犯。断根舍不善。堪忍行善。是名不邪淫。是优婆塞戒。如佛说。

离淫不净行　　观欲如火坑
虽未能离欲　　足不犯他妻

云何妄语。若有人妄语。若伴中众中亲里中贵人中国主前若人倩人为证。如所知说。彼人不知言知。知言不知。见言不见。不见言见。若自为为他。若为财于众中故作妄语。隐所忍隐所欲隐所觉隐所想隐心知。不见言见。见言不见。不闻言闻。闻言不闻。不觉言觉。觉言不觉。不识言识。识言不识。先欲妄语。语时知妄语。语竟知妄语。如是虚诳意以为财故。若集声音句言语口教是妄语业。若行彼业者是名妄语人。云何不妄语。是优婆塞戒。于彼业不乐。远离不作。护戒不犯。断根舍不善。堪忍行善。是名不妄语。是优婆塞戒。如佛说。

若伴若众中　　一一不妄语
不说不劝教　　离一切虚妄

云何饮酒放逸处。若有饮酒放逸处。若酒醪酒甘蔗酒蒲桃酒蜜酒。及余物酒。若饮酒若爱乐酒。洒身乃至草叶一渧。彼业是饮酒放逸处。若行彼业者。是名饮酒放逸人。云何不饮酒不放逸。是优婆塞戒。若于彼业不乐。远离不作。护戒不犯断根舍不善根。堪忍行善。名不饮酒不放逸处。是优婆塞戒。如佛说。

圣言当离酒　　亦勿与他酒
不饮不劝乐　　知此放逸处
知此不善门　　憍骜愚者然
知此处不善　　戒德自防护
不杀亦不盗　　实语不饮酒
不淫断欲法　　不夜非时食
谦卑不高床　　息听止观乐
不花鬘涂香　　如是名八斋
随彼时持斋　　智人随食施
饮食供养僧　　不放逸贪着
供养于父母　　如法求财物
以自修家业　　得生日光天

五戒。几色几非色。一切色。五戒。几可见。几不可见。一切不可见。五戒。几有对。几无对。一切无对。五戒。几圣。几非圣。一切非圣。五戒。几有漏。几无漏。一切有漏。一切有爱。一切有求。一切当取。一切有取。一切有胜。五戒几受。几非受。一切非受。一切外五戒。几有报。几无报。一切有报。五戒。几心。几非心。一切非心。五戒。几心相应。几非心相应。一切非心相应。五戒。几心数。几非心数。一切非心数。五戒。几缘。几非缘。一切非缘。五戒。几共心。几不共心。一切不共心。一切不随心转。五戒。几业。几非业。一切业。五戒。几业相应。几非业相应。一切非业相应。五戒。几共业。几非共业。一切不共业。一切不随业转。五戒。几因。几非因。一切因。五戒。几有因。几无因。一切有因。一切有绪。一切有缘。一切有为。五戒。几知。几非知。一切知如事知见。五戒。几识。几非识。一切识意识如事识。一切解。一切了。五戒。几断智知。几非断智知。一切非断智知。五戒。几修。几非修。一切修。五戒几证。几非证。一切证知见如事。五戒。几善。几不善。几无记。一切善。五戒。几学。几无学。几非学非无学。一切非学非无学。五戒。几报。几报法。几非报非报法。一切报法。五戒。几见断几思惟断。几非见断非思惟断。一切非见断非思惟断。五戒。几见断因。几思惟断因。几非见断非思惟断因。一切非见断非思惟断因。五戒。几欲界系。几色界系。几无色界系。几不系。一切欲界系。五戒几过去。几未来。几现在。几非过去非未来非现在。一切三分或过去或未来或现在。云何不杀戒过去。不杀戒生已灭名过去。云何不杀戒未来。不杀戒未生未出名未来。云何不杀戒现在。不杀戒生未灭名现在。乃至不饮酒不放逸戒亦如是。
