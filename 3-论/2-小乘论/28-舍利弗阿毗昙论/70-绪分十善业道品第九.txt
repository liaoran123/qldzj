
问曰。几善业道。答曰十。何等十。不杀生乃至正见。云何不杀生。若人离杀生。弃舍刀杖。惭愧慈悲哀愍一切众生。是名不杀生。云何不盗窃。若人离窃盗。不盗他物。是名不盗窃。云何不邪淫。若人离邪淫。他所护女终不淫犯。是名不邪淫。云何不妄语。若人离妄语。不知言不知。知言知。不见言不见。见言见。不为己身。不为他人。不为财物而作妄语。是名不妄语。云何不两舌。若人离两舌。在此闻不至彼说不欲坏此。在彼闻不至此说不欲坏彼。若破坏者欲令和合。已和合者欲令增欢喜共相娱乐。是名不两舌。云何不恶口。若人离恶口离粗犷言。语言柔软众人爱喜。是名不恶口。云何不绮语。若人应时语。真实语。有义语。调伏语。寂静语顺时善语。是名不绮语。云何无贪。若人离贪。不悕望他村邑财物令是我有。是名无贪。云何无嗔若人离嗔恚。心不欲令此众生伤害系闭受种种苦。是名无嗔。云何正见若人正见信有施有祠祀。乃至世有沙门婆罗门正见正趣。有证知今世后世者。是名正见。

不杀生以何因。不杀生为谁因。不杀生以无贪因。以无恚因。以无痴因。以心心数法因。不杀生为谁因。是天上人中受乐因。若余报生人中长寿。不窃盗以何因不窃盗为谁因。不窃盗以无贪因。乃至以心心数法因。不窃盗是天上人中受乐因。若余报生人中财物不消耗。不邪淫以何因。不邪淫为谁因。不邪淫以无贪因。乃至以心心数法因。不邪淫是天上人中受乐因。若余报生人中不诤竞。不妄语以何因。不妄语为谁因。不妄语以无贪因。乃至以心心数法因。不妄语是天上人中受乐因。若余报生人中不被诽谤。不两舌以何因。不两舌为谁因。不两舌以无贪因。乃至以心心数法因。不两舌是天上人中受乐因。若余报生人中眷属亲厚。不相憎嫉破坏。不恶口以何因。不恶口为谁因。不恶口以无贪因。乃至以心心数法因不恶口是天上人中受乐因。若余报生人中闻适意声。不绮语以何因。不绮语为谁因。不绮语以无贪因。乃至以心心数法因。不绮语是天上人中受乐因。若余报生人中言为贵重。无贪以何因。无贪为谁因。无贪以专敬因。专敬以善根因。以心心数法因。无贪是天上人中受乐因。若余报生人中无诸缘事。无恚以何因。无恚为谁因。无恚以专敬因。乃至以心心数法因。无恚是天上人中受乐因。若余报生人中无多怨憎。正见以何因正见为谁因。正见以专敬因。乃至以心心数法因。正见是天上人中受乐因。若余报生人中不以邪为吉。
