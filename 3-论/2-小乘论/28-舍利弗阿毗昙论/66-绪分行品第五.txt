
身行口行意行地。云何身行。谓出入息。是名身行。云何口行。谓觉观。是名口行。云何意行。谓想思。是名意行。身行地。从有出入息身乃至第四禅。是名身行地。云何非身行地。从非出入息身第四禅若过。是名非身行地。云何口行地。欲界意识。若色界不定。若初禅及初禅间。是名口行地。云何非口行地。五识身若二禅若过。是名非口行地。云何意行地。除二定及一生若余处。是名意行地。云何非意行地。二定及一生。是名非意行地。身行于何处生不灭。从非出入息身至有出入息身。若于第四禅起。于此处身行生不灭。身行于何处灭不生。从出入息身至非出入息身。若入第四禅。于此处身行灭不生。身行于何处生灭。若有出入息处。于此处身行生灭。身行于何处行不生不灭。于非出入息身中。若第四禅若过。是名身行不生不灭。口行于何处生不灭。从离五识身至意识。从第二禅起。于此处口行生不灭。口行于何处灭不生。从离意识至五识身。若入第二禅。于此处口行灭不生。口行于何处生灭。若有觉观处。于此处口行生灭。口行于何处。不生不灭。于五识身中若第二禅若过。于此处口行不生不灭。意行于何处生不灭。于二定起。若一生处命终。于此处意行生不灭。意行于何处灭不生。若入二定及一生处。于此处意行灭不生。意行于何处生灭。若意行于此处意行生灭。意行于何处不生不灭。若于二定至一生处是。于此处意行不生不灭。
