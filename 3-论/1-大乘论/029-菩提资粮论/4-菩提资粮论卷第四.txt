
问若如是者。百须弥量福聚无有故。亦无一人能得菩提。答。

虽作小福德　　此亦有方便
于诸众生所　　应悉起攀缘

若此菩萨虽作小福。以有方便成大福聚。或以饮食舍与众生。或以华香鬘等奉如来像。彼诸福德。于一切世界所摄诸众生所。悉作攀缘。我以此福。令诸众生皆得无上正觉。复以此福。与诸众生共之。如是等福。共诸众生回向菩提。是名菩萨方便。如是回向。其福得成无量无数无边。以是故彼一切智智虽是无边。还以此相无边福故能得。

复有别义。

我有诸动作　　常为利众生
如是等心行　　谁能量其福

菩萨于昼及夜。常起如是心行。若我所有动作善身口意。皆为度诸众生故。脱诸众生故。稣息诸众生故。寂灭诸众生故起。及为令众生满足一切智智。得至一切智智故。彼如是具足大悲。安住善巧方便。所有福聚唯除诸佛。何人能量。是故具此福者能得菩提。

问何故此福复是无量。答。

不爱自亲属　　及与身命财
不贪乐自在　　梵世及余天
亦不贪涅槃　　为于众生故
此唯念众生　　其福谁能量

此中菩萨行六度行时。于己男女及与亲属。若金银等财。若自寿命。若支节分。若具足身。若身心乐。若天人自在。若梵身天。若无色天。乃至涅槃。为众生故皆亦不爱。唯于众生愍念不舍。我当何为令此众生小儿凡夫无智翳膜所覆盲者。脱三界狱安置常乐涅槃无畏城中。如是菩萨行利乐事。于诸众生无因而爱。所有福德何人能量又偈言。

无依护世间　　救护其苦恼
起如是心行　　其福谁能量

此菩萨常以大悲。作如是念。今此世间无救无护。遍行六趣入三苦火。无有归依此彼驰走。身心诸病常有苦恼。无依护者我当与作依处。救其身心所受诸苦。起此心行。所有福德何人能量。

智度习相应　　如构牛乳顷
一月复多月　　其福谁能量

此般若波罗蜜。能生诸佛菩萨。及成就诸佛菩萨法。菩萨若于构牛乳顷。思惟修习彼之福聚。尚无有量。何况若一日夜二日夜三日夜。乃至七日夜半月一月。若复多月修习相应。所有福聚何人能量。

佛所赞深经　　自诵亦教他
及为分别说　　是名福德聚

甚深者。谓甚深经。与空相应出于世间。彼是甚深。又复分别缘生故。缘生者即是法。法者即是如来身。彼与如来身相应者。是甚深经。诸佛世尊之所赞叹。若自诵若教他诵。若为他解说无希望心。但欲不隐没如来身故。如来身者即是法身。欲令久住故。彼所有福谁能得量。

令无量众生　　发心为菩提
福藏更增胜　　当得不动地

此有善巧方便菩萨。先以四摄事摄诸众生。知彼众生受我言已。然后教令发菩提心。如是具足善巧方便菩萨。令诸众生发菩提心。彼所有福无人能量。以无量故。又令诸众生发菩提心故。福藏更为增胜。言福藏者。福无尽故。以能至无尽故不可尽。不动地者。以不可动故名不动地。此中菩萨令他发菩提心故。于生生中。菩提心不动不失。以令他发菩提心故。此心即为不动地因。

随转佛所转　　最胜之法轮
寂灭诸恶刺　　是菩萨福藏

如佛世尊。于婆啰奈城仙人住处鹿林中。转法轮已。于彼最胜法轮随顺而转。亦为福藏。此随顺转有三种因缘。谓于如来所说深经。与空相应出于世间。若持若说及顺法行法。若于如是等经。持令不失。是为第一随顺转法轮。为有根器众生。分别演说。是为第二随顺转法轮。如彼经中所说。依法修行。是为第三随顺转法轮。寂灭诸恶刺者。佛教恶刺所谓外道邪见。及以恶魔欲界自在。憎恶解脱。若四众中或有异人。非法说法。非律说律。非师教说师教。是为佛教内恶刺。应当如法折伏彼等。摧慢破见令法炽然。此名寂灭诸恶刺。以寂灭恶刺。故名为菩萨福藏。

为利乐众生　　忍地狱大苦
何况余小苦　　菩提在右手

若菩萨着牢固铠。常为利乐众生。发精勤意。于一众生为令解脱故。虽住阿毗至大地狱中。经劫辛苦堪忍不动。况余小苦。菩萨能忍如是等苦。当知菩提如住右掌。

起作不自为　　唯利乐众生
皆由大悲故　　菩提在右手

菩萨诸所起作。若布施等。由大悲故。唯为利乐众生。亦为令众生得涅槃故。终不为身微少乐事。彼亦是大悲者。如是大人。当知菩提到其右手。

智慧离戏论　　精进离懈怠
舍施离悭惜　　菩提在右手

问前已解释陀那等诸波罗蜜。今复解释有何所为。

答前多为修行者解释。今为无所得忍智光者解释。以觉知一道相故。彼智远离戏论。以不舍轭故。彼精进远离懈怠。以除贪故。彼施远离悭惜。如是菩萨。当知菩提到其右手。

无依无觉定　　圆满无杂戒
无所从生忍　　菩提在右手

若菩萨善成就禅那波罗蜜已。此定不依三界。其相寂静无有思觉。又圆满尸罗无杂无浊。回向菩提无有磨灭。又善成就般若波罗蜜已。缘生法中住无生忍。根本胜故无有退转。当知菩提住其右掌。

问已说修行及得忍菩萨积聚诸福田。此福聚能得菩提。云何初发心菩萨。积聚诸福田。此福聚能得菩提。答。

现在十方住　　所有诸正觉
我悉在彼前　　陈说我不善

若有现在诸佛世尊。于十方世间无所障碍。以本愿力为利众生故住。今于彼等实证者前。发露诸罪。若我无始流转已来。于其前世及现在时。或自作恶业。或教他或随喜。以贪嗔痴起身口意。我皆陈说不敢覆藏。悉当永断终不更作。

于彼十方界　　若佛得菩提
而不演说法　　我请转法轮

若佛世尊满足大愿。于菩提树下。证无上正觉已。少欲静住。不为世间转于法轮。我当劝请彼佛世尊转佛法轮。利益多人安乐多人。怜愍世间为于大众。利乐天人。

现在十方界　　所有诸正觉
若欲舍命行　　顶礼劝请住

若佛世尊世间无碍。在于十方证菩提转法轮安住正法。所应化度众生化度已讫。欲舍命行。我当顶礼彼佛世尊请住久时。利益多人安乐多人。怜愍世间为于大众。利乐天人。

若诸众生等　　从于身口意
所生施戒福　　及以思惟修
圣人及凡夫　　过现未来世
所有积聚福　　我皆生随喜

若诸众生施戒修等所作福事。从身口意之所出生。已聚现聚及以当聚。声闻独觉诸佛菩萨诸圣人等。及以凡夫所有诸福。我皆随喜。如是随喜。是先首者。胜住者。殊异者。最上者。胜摄者。美妙者。无上者。无等者。无等等者。如是随喜乃名随喜。

若我所有福　　悉以为一抟
回与诸众生　　为令得正觉

若我无始流转已来。于佛法僧及别人边。所有福聚。乃至施与畜生一抟之食。若归依善根。若悔过善根。若劝请善根。若随喜善根。彼皆称量共为一抟。我为诸众生故。回向菩提皆悉舍与。以此善根。令诸众生证无上正觉。得一切智智。

我如是悔过　　劝请随喜福
及回向菩提　　当知如诸佛

若我为诸众生回向菩提善根。若悔过善根。若劝转法轮善根。若请长寿善根。若随喜善根。彼皆称量为一抟已。如过去未来现在诸佛世尊为菩萨时。已作回向当作回向。我亦如是以诸善根回向菩提。以此回向善根。令我及诸众生当证无上正觉。我今更略说。

说悔我罪恶　　请佛随喜福
及回向菩提　　如最胜所说

自有罪恶尽皆说悔。及请佛转法轮。住寿长时随喜诸福。回向福等。如前回向为菩提故。如最胜人所说。如是回向问又彼回向。应云何作。答。

右膝轮着地　　一髆整上衣
昼夜各三时　　合掌如是作

当自清净着净洁服。澡洗手足裙衣圆整。于一髆上整理上着衣已。用右膝轮安置于地。合掌一心离分别意。若如来塔所若像所。若于虚空攀缘诸佛如在前住。作是意已。如前所说。若昼若夜各三时作。

一时所作福　　若有形色者
恒沙数大千　　亦不能容受

于彼所说六时回向中。若分别一时所作于中福德。诸佛世尊如实见者所说。彼若有色如谷等聚者。其福积集无有限量。虽如恒伽沙等大三千界尽其边际。亦不能容受。以彼回向福与虚空界等回向故。乃至一时回向。犹有如是福聚。况多回向。虽是初发心菩萨由回向力故亦成大福。还以如是相福聚故。渐次能得菩提。

问已说诸菩萨得成大福方便。今欲护福用。何方便。答。

彼初发心已　　于诸小菩萨
当起尊重爱　　犹如师父母

彼初发心菩萨。若欲护自善根及自身者。于诸初发心菩萨。当起至极尊重爱敬之心。犹如世尊一切智师及自所生父母。如是以初发心菩萨为首。于诸菩萨亦应如是极作爱重。若异于此则自身及善根皆悉灭尽。如世尊经中曾说我不见余一法障碍菩萨及灭尽善根。如于菩萨起嗔心者。若菩萨虽于百劫积集善根。由此嗔菩萨心故。皆悉灭尽。是故于诸菩萨应起尊重。犹如教师。

菩萨虽有过　　犹尚不应说
何况无实事　　唯应如实赞

若菩萨毁呰行大乘人罪过。令得恶名。所有生生善法皆悉灭尽。不得增长白法。是故诸菩萨等虽有过恶。为护自善根命故。不应显说。何况无实。譬如王罪。如经中说。有菩萨清净活命无可毁呰。而彼达摩比丘妾说其恶故。于七十劫中受泥犁报又于六万生中为贫穷人。常受盲哑癞病恶疮。是故于菩萨所。若有恶若无恶。皆不得说。彼有实德唯应称扬。为自善根增长故。亦为余人生信故。

若人愿作佛　　欲使不退转
示现及炽盛　　亦令生喜悦

若有众生已发愿求菩提。唯欲令其不退。而有人愚痴嗔恚及贪。自朋党故作如是言。何用长行菩萨难行之行。其涅槃乐平等相似。行声闻行疾得涅槃。此等后当说其果报。若以种种譬喻显佛功德令入其心。是为示现。令其具足精进诸菩萨行。是为炽盛。欲令精进更增疾利。为说正觉功德大神通事。是为喜悦。如是令彼不舍菩提之心。

未解甚深经　　勿言非佛说
若作如是言　　受最苦恶报

甚深经者。谓佛所说与空无相无愿相应。除无量断常等边见。灭我人众生寿者等自性。显如来大神通希有功德。于此经律若未证知。勿以痴。故言非佛说。何以故佛世尊说。若谤如来所说之经。恶果最苦。

无间等诸罪　　悉以为一抟
比前二种罪　　分数不能及

世尊于不退轮经中说。五无间业所有诸罪。若断三千大千世界中诸众生命所有罪报。若恒伽河沙等佛世尊灭度已所有支提。或坏或烧若障碍过去未来现在诸佛法眼所有罪报。如是等过皆悉搏聚。若于未解深经而起执着言非佛说。及菩萨发菩提愿已而令退菩提心。此二种罪。彼前五无间等罪聚比之。百分不及千分不及。乃至数分柯罗分算分譬喻分优波尼沙陀分亦不及。以是罪相故。为护自身及自善根。勿作此二种罪。

问已说菩萨护自善根。何者是修道胜义。答。

于三解脱门　　应当善修习
初空次无相　　第三是无愿

于中菩萨行般若波罗蜜时。应修三解脱门。最初应修空解脱门。为破散诸见故。第二无相解脱门。为不取诸分别攀缘意故。第三无愿解脱门。为超过欲界色界无色界故。

问何故此等名解脱门。答。

无自性故空　　已空何作相
诸相既寂灭　　智者何所愿

以缘生故法无自性。此名为空。以其空故心无攀缘。则是无相。离诸相故则无所愿。又若法从缘生。彼自性无生。以自性无生故。彼法是空。若法是空彼中无相。相无有故彼是无相。若无有相彼中心无所依。以无依故于三界中。心无所愿。

于此修念时　　趣近涅槃道
勿念非佛体　　于彼莫放逸

修此三解脱门时。若非方便所摄。则趣近涅槃。虽应修习。莫堕余菩提处。当求无所得忍。应住善巧方便。

我于涅槃中　　不应即作证
当发如是心　　应成熟智度

发如是心。我当利益诸众生。度脱诸众生。虽修三解脱门。不应于涅槃作证。然我为学般若波罗蜜故。于三解脱门中。专应成熟。我应修空。不应证空。我应修无相。不应证无相。我应修无愿。不应证无愿。

如射师放箭　　各各转相射
相持不令堕　　大菩萨亦尔

譬如射师善学射已。放箭空中。续放后箭各各相射。彼箭遂多。空中相持。不令堕地。

解脱门空中　　善放于心箭
巧便箭续持　　不令堕涅槃

如是此菩萨大射者。以学修空无相无愿弓。于三解脱门空中。放心箭已。又以悲愍众生巧方便箭。展转相续。于三界虚空中。持彼心箭。不令堕涅槃。城。

问云何复令彼心不堕涅槃。答。

我不舍众生　　为利众生故
先起如是意　　次后习相应

若我于三解脱门。善成熟已。欲取涅槃如在手掌。然我以小儿凡夫犹如饮乳。不能自向涅槃城者。未涅槃故。我于涅槃不应独入。我当如是发起精进。随我所作。唯为利益诸众生故。亦为诸众生得涅槃故。先应如是起作。次即心与三解脱门随顺相应。随顺者顺后义也。若不如是。彼之心箭。无巧方便摄故。行三解脱门时。即堕声闻解脱。若独觉解脱中。今更有巧方便。

有着众生等　　久夜及现行
颠倒与诸相　　皆以痴迷故

小儿凡夫诸众生等。以痴迷故。于无始际流转久夜。着四颠倒。无常谓常苦谓乐。不净谓净无我谓我。及于内外众界入中。计我我所。谓有所得。久夜行已及现在行。

着相颠倒者　　说法为断除
先发如是心　　次后习相应

如是诸众生等。以痴迷故。起我我所二种计着。又于色等无所有中。妄起分别取相。生四种邪颠倒。我为说法令其断除。先发如是心已。然后于三解脱门中。修习相应。若异此而修三解脱门者。则趣近涅槃道。

菩萨利众生　　而不见众生
此亦最难事　　希有不可思

菩萨起众生想。此亦最难不可思。未曾有如画虚空。于最胜义中本无众生。此菩萨不知不得。而为利乐众生故。勤行精进。唯除大悲。何处更有如此难事。

虽入正定位　　习应解脱门
未满本愿故　　不证于涅槃

此应思量。若到正定位菩萨。以三十二法故入正定位。与解脱门相应时。中间未满本愿。为证涅槃为不证。以世尊经中说云。四大可令改异。无有入正定位。菩萨中间未满本愿证于涅槃。是故到正定位菩萨。未满本愿不证涅槃。

若未到定位　　巧便力摄故
以未满本愿　　亦不证涅槃

若初发心菩萨。未到正定位。彼以巧方便所摄故。修三解脱门时。中间未满本愿。亦不证涅槃。

极厌于流转　　而亦向流转
信乐于涅槃　　而亦背涅槃

此菩萨于流转中。以三种炽火故。应极厌离。不应起心逃避流转。当于众生为子想故。而向流转。及应信乐涅槃。如覆护舍宅故。然复应背涅槃。为满一切智智故。于流转中若有厌离。则于涅槃亦有信乐。若不向流转不背涅槃未满本愿。修习解脱门时。则于涅槃作证。

应当畏烦恼　　不应尽烦恼
当为集众善　　以遮遮烦恼

以是流转因故。应畏烦恼。不应毕竟尽于烦恼。若断烦恼。则不得集菩提资粮。是故菩萨以遮制法遮诸烦恼。由遮烦恼令其无力故。得集菩提资粮善根。以集善根故满足本愿。能到菩提。

问何故不以断灭故灭诸烦恼。答。

菩萨烦恼性　　不是涅槃性
非烧诸烦恼　　生菩提种子

如诸声闻圣人等。涅槃为性。以攀缘涅槃。得沙门果故。诸佛不以涅槃为性。诸佛烦恼为性。以菩提心由此生故。声闻独觉烧诸烦恼。不生菩提心种子。以二乘心种子无流故。是故烦恼为如来性。以有烦恼众生发菩提心。出生佛体故不离烦恼。

问若烧烦恼。不生菩提心种子者。何故法华经中。与烧烦恼诸声闻等授记。答。

记彼诸众生　　此记有因缘
唯是佛善巧　　方便到彼岸

不知成就何等众生。彼中因缘唯佛所知。以到调伏彼岸。不共余众生相似故。而彼不生菩提心种子者。以入无为正定位故。如经说。

如空及莲华　　峻崖与深坑
界不男迦柘　　亦如烧种子

如虚空中不生种子。如是于无为中。不曾生佛法。亦不当生。如高原旷野不生莲华。如是声闻独觉入无为正定位中。不生佛法。峻崖者。于一切智智城道中。有二峻崖。所谓声闻地峻崖。独觉地峻崖。声闻独觉若有一切智者。则非菩萨二峻崖也。深坑者。如丈夫善学跳掷。虽堕深坑安隐而住。若不善学。而堕深坑便死坑内。如是菩萨修习无为善相应故。虽修无为而不堕无为中。声闻等修习无为不善相应。则堕无为中。界者。声闻系在无为界故。不复能于有为中行。是故彼中不生菩提之心。不男者。如根败丈夫于五欲利不复有利。如是声闻具无为法。于诸佛法利亦无有利。迦柘者。如迦柘珠。诸天世间虽善修理彼迦柘珠。终不能为鞞琉璃宝。如是声闻虽复具诸戒学头多功德三摩提等。终不能坐觉场证无上正觉。亦如烧种子者。如被烧种子。虽置地中水浇日暖。终不能生。如是声闻烧烦恼种子已。于三界中亦无生义。以如是等经故。当知声闻得无为法已。不生菩提之心。
