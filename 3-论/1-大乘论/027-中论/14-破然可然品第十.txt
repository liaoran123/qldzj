
问曰：应有受、受者，如然、可然。然是受者，可然是受，所谓五阴。
答曰：是事不尔。何以故？然、可然俱不成故。然、可然，若以一法成，若以二法成，二俱不成。
问曰：且置一异法。若言无然、可然，今云何以一异相破？如兔角龟毛无故不可破。世间眼见实有事而后可思惟，如有金，然后可烧可锻；若无然、可然，不应以一异法思惟。若汝许有一异法，当知有然、可然。若许有者，则为已有。
答曰：随世俗法言说，不应有过。然、可然若说一、若说异，不名为受。若离世俗言说，则无所论。若不说然、可然，云何能有所破？若无所说，则义不可明。如有论者欲破有无，必应言有无，不以称有无故而受有无，是以随世间言说无咎。若口有言便是受者，汝言破即为自破；然、可然亦如是，虽有言说亦复不受。是故以一异法，思惟然、可然，二俱不成。何以故？

若然是可然， 作、作者则一；
若然异可然， 离可然有然。

然是火，可然是薪。作者是人，作是业。若然、可然一，则作、作者亦应一。若作、作者一，则陶师与瓶一，作者是陶师，作是瓶。陶师非瓶，瓶非陶师，云何为一？是以作、作者不一故，然、可然亦不一。若谓一不可则应异，是亦不然。何以故？若然与可然异，应离可然，然别有然，分别是可然、是然，处处离可然应有然，而实不尔，是故异而不可得。
复次，

如是常应然， 不因可然生，
则无然火功， 亦名无作火。

若然、可然异，则然不待可然而常然。若常然者，则自住其体，不待因缘，人功则空。人功者，将护火令然；是功现有，是故知火不异可然。
复次，若然异可然，然即无作。离可然，火何所然？若尔者，火则无作，无作火无有是事。
问曰：云何火不从因缘生，人功亦空？
答曰：

然不待可然， 则不从缘生；
火若常然者， 人功则应空。

然、可然若异，则不待可然有然。若不待可然，则无相因法，是故不从因缘生。
复次，若然异可然，则应常然。若常然者，应离可然别见有然，更不须人功。何以故？

若汝谓然时， 名为可然者，
尔时但有薪， 何物然可然？

若谓先有薪烧时名可然者，是事不尔。若离然别有可然者，云何言然时名可然？
复次，

若异则不至， 不至则不烧，
不烧则不灭， 不灭则常住。

若然异可然，则然不应至可然。何以故？不相待成故。若然不相待成，则自住其体，何用可然？是故不至。若不至则不然、可然。何以故？无有不至而能烧故。若不烧则无灭，应常住自相，是事不尔。
问曰：

然与可然异， 而能至可然，
如此至彼人， 彼人至此人。

然与可然异，而能至可然。如男至于女，如女至于男。
答曰：

若谓然、可然， 二俱相离者，
如是然则能， 至于彼可然。

若离然有可然，若离可然有然，各自成者，如是则应然至可然，而实不尔。何以故？离然无可然，离可然无然故。今离男有女，离女有男，是故汝喻非也。喻不成故，然不至可然。
问曰：然、可然相待而有，因可然有然，因然有可然，二法相待成。
答曰：

若因可然然， 因然有可然，
先定有何法， 而有然可然？

若因可然而然成，亦应因然，可然成。是中若先定有可然，则因可然而然成；若先定有然，则因然，可然成。今若因可然而然成者，则先有可然而后有然，不应待然而有可然。何以故？可然在先，然在后故。若然不然可然，是则可然不成。又可然不在余处，离于然故若可然不成，然亦不成。若先然后有可然，然亦有如是过。是故然、可然，二俱不成。
复次，

若因可然然， 则然成复成，
是为可然中， 则为无有然。

若欲因可然而成然，则然成已复成。何以故？然自住于然中。若然不自住其体，从可然成者，无有是事。是故有是然从可然成，今则然成复成，有如是过。复有可然无然过。何以故？可然离然自住其体故，是故然、可然相因待，无有是事。
复次，

若法因待成， 是法还成待，
今则无因待， 亦无所成法。

若法因待成，是法还成本因待，如是决定则无本因二事。如因可然而成然，还因于然而成可然，是则二俱无定，无定故不可得。何以故？

若法有待成， 未成云何待？
若成已有待， 成已何用待？

若法因待成，是法先未成，未成则无，无则云何有因待？若是法先已成，已成何用因待？是二俱不相因待，是故汝先说然、可然相因待成，无有是事。是故，

因可然无然， 不因亦无然；
因然无可然， 不因无可然。

今因待可然，然不成；不因待可然，然亦不成。可然亦如是，因然、不因然，二俱不成，是过先已说。
复次，

然不余处来， 然处亦无然；
可然亦如是， 余如去来说。

然不于余方来入可然中，可然中亦无然，㭊薪求然不可得故。可然亦如是，不从余处来入然中，然中亦无可然。如然已不然、未然不然、然时不然，是义如去来中说。是故，

可然即非然， 离可然无然，
然无有可然， 然中无可然，

可然中无然，可然不然。何以故？先已说作、作者一过故。离可然无然，有常然等过故。然无有可然，然中无可然，可然中无然，以有异过故，三皆不成。
问曰：何故说然、可然？
答曰：如因可然有然，如是因受有受者。受名五阴，受者名人。然、可然不成故，受、受者亦不成。何以故？

以然、可然法， 说受、受者法，
及以说瓶衣， 一切等诸法。

如可然非然，如是受非受者，作、作者一过故。又离受无受者，异不可得故，以异过故，三皆不成。如受、受者，外瓶衣等一切法皆同上说，无生毕竟空。是故，

若人说有我， 诸法各异相，
当知如是人， 不得佛法味。

诸法从本已来无生，毕竟寂灭相，是故品末说是偈。若人说我相，如犊子部众说，不得言色即是我，不得言离色是我，在第五不可说藏中。如萨婆多部众说，诸法各各相，是善、是不善、是无记，是有漏无漏、有为无为等别异。如是等人，不得诸法寂灭相，以佛语作种种戏论。
