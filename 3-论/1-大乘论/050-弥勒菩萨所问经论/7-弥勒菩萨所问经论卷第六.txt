
问曰。应说回向义及说方便义。云何回向义。云何方便义。答曰。若回余处善根功德向佛菩提。是名回向。又依佛菩提起修行心。无量种门于一切时于一切处集诸善根。为欲证得一切种智。依于世谛境界般若。回向方便普令转来故。此明何义。以诸菩萨依于世谛境界般若知因似果。修有量因深心成就菩萨不共道功德等。增长胜法置于无量果报之中。是故名为回向方便。

又以同胜回向故。此明何义。以略说菩萨摩诃萨有二种回向。何等为二。一者同回向。二者胜回向。同回向者。一切善根皆悉回向萨婆若智。胜回向者。如无尽意修多罗布施果中说。须食与食具足命辩色力乐故。须饮与饮离渴爱故。如是施衣得色施乘得乐施灯得眼。施音乐者得净天耳。如是乃至施髓脑者得金刚身坚固不坏如是等。又同回向者。为与一切众生乐故。胜回向者。未生信心者令生信心故。若有破戒者。令得持戒故。若无闻慧者令得闻慧故。若有懈怠者令得精进故。若有喜忘者令得忆持故。若心散乱者令得禅定故。若无智慧者令得智慧故。若有悭惜者令成就舍故。如是等。又同回向者。为满六波罗蜜故。胜回向者谓舍外事故。为令一切众生具足大富资生故。舍手脚等一切肢节。及以诸根为令一切众生具足诸根手足等故。如是等回向一切修多罗中广说。应知。又为欲清净诸佛国土。是故回向。此义云何。菩萨为欲清净四种义故。檀等诸白法回向佛菩提。何谓四种。一者为欲清净诸佛国土。二者为欲清净菩提之心。三者为欲教化淳熟清净众生之心。四者为欲清净一切佛法。而菩萨不为得世间位故回向。不为求于自身乐故回向。不为取声闻辟支佛地故回向。又施等布施远离尽因回向。以诸菩萨取一切种智因。是故菩萨善知回向方便。又菩萨有四种事施等功德尽。何等为四。一者不回向阿耨多罗三藐三菩提。二者求于世间人天生处。三者无回向方便。四者亲近恶知识。如是菩萨一切施等善根尽灭。若菩萨行布施等。若三种法常现前者。菩萨尔时施等功德远离尽因能成一切种智。何等为三。一者正遍知菩提心。二者怜愍众生。三者不违如来言教。

又以摄受方便故。此明何义。以诸菩萨乃至摄取微少善根能成就广果。以即彼布施等世间众生取天人果报。即彼布施等诸菩萨摩诃萨取佛菩提。是故菩萨成就回向方便。如如来方便修多罗中说。又善男子。菩萨摩诃萨以方便智乃至舍一口食施与一人。则能遍满一切众生。何以故。以菩萨有方便智慧故。以一口食乃至施与畜生。而心常共一切众生。以彼善根皆愿回向一切种智。菩萨布施为二种事。是故施与一切众生。一者求一切智地。二者回向大菩提。复次善男子。菩萨摩诃萨以方便力施布施时六波罗蜜皆悉满足。何以故。以诸菩萨摩诃萨见乞索人时。摄伏悭嫉心增长大舍心故。即得成就檀波罗蜜。又诸菩萨以自身持戒布施持戒人所有破戒人令成就持戒。是名菩萨摩诃萨尸波罗蜜。

又诸菩萨慈心不嗔心定心布施。是名菩萨摩诃萨羼提波罗蜜。又诸菩萨布施佉陀尼蒲阇尼等。种种饮食身口意业去来进止。是名菩萨摩诃萨毗离耶波罗蜜。又诸菩萨施布施时。专心一念欢喜不散乱不求余事。是名菩萨摩诃萨禅波罗蜜。又诸菩萨施布施时。观察法相。谁是能舍谁是能受。谁受果报。是菩萨如是观察不见一法。以不见一法谁是能舍谁是能受谁能受果。是名菩萨摩诃萨般若波罗蜜。如是等方便修多罗中所明回向方便。应知。

问曰。应说净不净回向。如布施中有净不净。此回向中亦应如是有净不净。云何净云何不净。答曰。因修行果如余一切修多罗中广说。应知。成就慈心者。问曰。何故如来说善知回向方便后。次说成就慈心。答曰。持戒布施是散乱心。修道功德决定感于欲界果报。菩萨以回向方便摄取决定欲界果报。转求大菩提示现彼果。不定示现善能修习菩萨道故。又持戒布施是三昧心修道功德。决定感于禅地果报。菩萨以回向方便摄取决定禅地果报。转求大菩提示现彼果。不定示现善能修习菩萨道故。是故如来说回向方便。复次说成就慈心。此明何义。以诸凡夫不如实知真实法界。无始世来修习无智。以无智故不能远离我我所法。以其妄执我我所故。为色境界。爱心所缠。是故心常求世间果作极恶行。自然成就世间果报。修行戒施决定成就同界果报。而菩萨心见诸世间所有一切种种过患。见于涅槃安乐利益。善能觉知真实法界。善知因缘有为诸行。其心唯为无上菩提修戒施等。为欲救度世间所有堕坠崄难放逸众生。持戒布施虽不取彼世间果报。而为众生修一切行。不为自身取于果报。增长所修大功德力。心能摄受回向方便。随顺成就求处果报。

问曰。应说四无量。云何菩萨成就四无量。云何行云何世辩云何体云何相云何地差别。依止何处观何境界观何法。云何相应云何得云何成就义。答曰。云何菩萨成就四无量者。以其不同外道等故。此明何义。诸外道辈虽复修行四无量行。以为爱心之所润着。是故成就色界果报。又声闻人辟支佛等。一切善根皆为自身。其心常为自身乐故取于涅槃。畏烦恼热为伏诸结。修行无量非为众生。若诸菩萨摩诃萨等。其心常为一切众生修行诸行。皆悉转施一切众生。以慈悲心起戒施等。为欲利益一切众生虽为世间极恶过患之所逼恼。以为不舍诸众生故。为灭一一众生苦恼。毕竟寂灭一切苦恼。观察无量诸众生身。一一身有无量种种苦恼差别。复如实知一一方便。救彼无量苦恼众生。以无量时虽见涅槃界观无量众生。能得成就无量佛法。以是义故。名为菩萨成就无量。

又以遍取果故。此明何义。以诸菩萨摩诃萨等修行无量无边行故。慈等无量。是故菩萨成就无量如无尽意修多罗中。圣者无尽意告舍利弗言。大德舍利弗。菩萨修慈亦不可尽。何以故。菩萨之慈无量无边。是修慈者无有限齐等众生界。菩萨修慈发心普覆。舍利弗。譬如虚空无不普覆。是菩萨慈亦复如是。一切众生无不普覆。舍利弗。如众生界无量无边不可穷尽。菩萨修慈亦复如是。无量无边不可穷尽。虚空无尽故众生界无尽。众生无尽故菩萨修慈亦不可尽。如是等。又为安隐他与功德故。起心修行。此明何义。菩萨摩诃萨修四无量不为自身。为一切众生。为毕竟安隐一切众生。与功德心是故成就。如无尽意修多罗中。无尽意菩萨告舍利弗言。大德舍利弗。是慈能自拥护己身。是慈亦能利益他人。是慈无诤。是慈能断一切嗔恚嫌恨如是等。

云何行者谓有所厌。此明何义。依厌所得四无量者。彼初禅地所有无量厌欲界得。如是乃至第四禅中所有无量厌三禅得。而后时作方便后时现前。问曰。何等名为无量故修行方便。答曰。慈依亲起。此明何义。菩萨若欲修四无量。彼时心于一切众生三种分别。一者亲分。二者怨分。三者非亲非怨分。于亲分中复为三分。作三分已。彼三分中于上亲所起与上亲安隐乐心。所谓父母及余尊重诸师僧。等以无始来习极恶。心难可平等。是故如是分别报恩。于亲分中不能平等转转修习。

又乃平等。若心如彼增上亲中。若怨分中心住平等。如与父母乐心无异。尔时名为成就慈心。悲喜舍心亦复如是。应知。而舍无量从于非怨非亲分中起乃成就。

又诸菩萨摩诃萨等。不离烦恼修集禅地方便无量。若断烦恼摄取初禅无量。如是四无量次第成就。应知。

又四无量说有三种。一者众生观。二者法观。三者无观。初发菩提心菩萨未知众生相。同于外道声闻辟支佛观无量。是名众生观无量。

又诸菩萨即彼众生观无量。次第渐渐增长胜上。如实知众生相修菩萨行。未知一切有为法相。依假名众生有为诸行起众生相戏论。即取此有为行以为众生。名为法观无量。

又诸菩萨能如实知有为行相。得无生法忍。从慈心后次生平等观般若。说名慈心。名为无观无量。如共慈心相应觉分。此明何义。如慈心后次生择法觉分而说名慈。如是慈无量后次得平等观般若。说名慈无量。是名无观无量。

又诸菩萨摩诃萨等。为与他乐从慈心故起一切行。此明何义。以诸菩萨摩诃萨等所起诸行。一切皆从慈心而生。以为利益他众生故。以为安隐他众生故。以得无生法忍。菩萨摩诃萨般若从慈心起。与一切众生安隐之乐。似于慈心说名为慈。

又世谛境界法。第一义谛境界法。迭共相依增长有力。能广修行成就无观。说名善清净说名慈心。云何名为世谛境界为般若因。以诸菩萨见诸法体。依慈悲心观察众生。所作之事不堕声闻辟支佛地。以是义故。不舍众生所作之事。是则名为世谛境界。慈悲等法为般若因。云何名为第一义谛境界。般若为世谛境界慈悲等因。以诸菩萨欲清净世谛慈悲等法。以知依止众生行相起诸烦恼观察烦恼深众生行相。以如实知烦恼从众生行相起。是故菩萨远离慈等不清净因一切烦恼。是名般若能为世谛境界法因。诸菩萨等。如是修行般若方便广修诸行。是故成就无生法忍。彼时无观不舍众生所作事因。清净究竟慈心名字慈心。说名慈心是名无观。云何世辩者。释彼无量名以能观察无边众生。故名无量。云何体者。慈悲心体者不嗔善根是。何以故。以对治嗔法故。又对治可嗔处是名为慈。对治不可嗔处是名为悲。又对治起舍众生心是名为慈。对治打众生心是名为悲。是以求功德故能生无量。非求过故能生无量。何以故。以诸菩萨乃至断善根人。若求功德见净业果乃至阿罗汉边若觅过失见恶业果。何以故。以见罗汉现身中受不善业果。不见过去余业不尽。谓阿罗汉今身造恶。以是义故。于阿罗汉不能发起慈悲无量。喜心体者。谓喜根是。舍心体者不贪善根是。问曰。若如是者。则非贪欲及害根等对治之法。答曰。不然。以不嗔善根相应法故。故如是说。问曰。若舍心能对治贪法。不净观亦对治贪法。答曰。汝知何等贪法舍能对治。何等贪法不净对治。问曰。不知。答曰。汝听色贪不净能断淫贪舍心能断。此四无量共心展转五阴为体。

云何相者。与众生乐相安隐众生。是名慈相。拔众生苦相灭相寂静相怜愍众生。是名悲相。离不乐心相嫉妒对治法是名喜相。舍爱不爱相利益一切众生事因相违之法。自然纵任是名舍相。

云何地差别者。除喜无量余三无量在六地中。应知。何等为六。谓未来禅及中间禅四根本禅是名六地。初禅二禅有喜无量。余三无量遍四禅中。以喜无量喜根为体故。

依止何处者。依止欲界。以欲界中现起四无量。非是余处何以故。以欲界众生多苦恼故。见众生苦起与乐心。见众生苦起拔苦心。以色无色界无苦恼故。又是恼害等对治法故。此明何义。以四无量对治害等法故。以是义故。经中说言。修行慈心下中上成就离害心。修行悲心下中上成就离嗔心。修行喜心下中上成就离不乐心。修行舍心下中上成就离贪欲害等心。色无色界贪欲害等皆悉无有。以是义故。在欲界中非色无色。虽在欲界唯三天下。非郁单越。

观何境界者。谓慈观乐悲观拔苦喜观喜境界舍观舍境界。

观何法者。谓观欲界众生五阴之身。或观二阴。又若共心同类彼则五阴。不共心同类彼则二阴。或观无心众生。或观一阴众生。或观二阴众生。

问曰。有经中说。慈悲喜舍普遍一方虚空法界。如是乃至遍覆十方世界。此中唯说观于众生。其义云何。答曰。遍十方者。谓观一切依世界住所有众生故。言遍覆十方世界。非谓遍覆彼器世间。言普遍者。示现依彼器世界住所有众生。

又初禅地无量观欲界众生。二禅地无量观欲界及初禅。如是乃至四禅地无量。观欲界乃至第三禅。又初禅地无量观欲界及初禅。如是乃至四禅地无量。观欲界乃至第四禅。又慈观欲界乃至三禅何以故。以慈心观乐境界故。又乐根从欲界乃至第三禅故。悲观欲界至初禅。何以故。以悲心观苦境界故。以欲界众生多苦恼故。又苦根从欲界至初禅故。喜观欲界乃至第二禅。何以故。以彼喜心勇悦相故。又喜根从欲界乃至第二禅故。舍观欲界乃至四禅。何以故。以舍舍相观故。又舍根从欲界乃至第四禅故。又有人言。一切无量唯观欲界众生。云何相应者初禅二禅地喜根舍根相应。第三禅地乐根舍根相应。未来禅中间禅第四禅地舍根相应。云何得者。若生第三第四禅者。得三无量除喜无量。何以故。三禅已上无喜根故。又欲界生离烦恼者。及在初禅二禅生者得四无量。如如来修多罗中说。慈无量者至遍净处以为边畔。悲无量者至虚空处以为边畔。喜无量者上至识处以为边畔。舍无量者。无所有处以为边畔。何以故。以根本初禅所摄故。此明何义。以无量从无边虚空处以为边畔。故如是说。又有人言。彼处圣道以无量名说。何以故。以可化众生有如是根。闻无量名来入圣道故。复有人言。依彼对治觉分菩提分说。此明何义。以第三禅对治觉分。即彼觉分以慈名说。如是乃至无所有处依彼对治以舍名说。复有人言。彼相似法。此明何义。以慈观乐而乐受。乃至第三禅中以悲观苦。而无边虚空处共色相违。以喜观无乐而无边识处。识喜住故。以舍观舍而无所有处。舍无所舍说名为舍。复有余修多罗中说。大德舍利弗。初发心菩萨以四无量观于众生。名众生观。菩萨摩诃萨行菩萨行。观己行故名为法观。菩萨摩诃萨得甚深无生法忍。名为无观。

问曰。四无量者观于众生。云何复言观法观无。答曰。为他利益一切行等。以慈相似法故。此明何义。菩萨摩诃萨为诸众生修一切行。皆以般若为本。是故般若以慈名说。以彼慈能乐他相故。如是菩萨舍自身乐。般若波罗蜜与他乐相。是故般若以慈名说。是故观法观无皆是慈悲般若。复有人言。无观慈心以慈名说。此明何义。以诸菩萨观察众生。复为自身推求远离烦恼方便观有为行。得甚深无量心时。即得毕竟般若力。作是思惟。此诸众生无智所覆不能如实知见法界。我当令彼诸众生等。渐渐次第得入正道。

复有余修多罗中。佛告诸比丘过去七年修行慈心。世界成坏经由七返不来生此。乃至无量百千万劫作转轮王等。问曰。若四无量所得果报非欲界者。云何如来经中说言。修行无量所得果报。乃至无量百千万劫作转轮王。答曰。彼经中依三地无量作是说。此义云何。有欲界地果报无量作转轮王。有初禅地果报无量作梵天王。有二禅地果报无量生少光天。又欲界起心三摩跋提。所有果报作帝释王及转轮王。根本地禅所有果报。作梵天王生少光天。

复有余修多罗中。佛告比丘。过去世时有外道师名善眼。世尊彼外道师善眼。世尊获得神通离欲界烦恼。诸比丘彼外道师善眼。世尊多有无量声闻弟子。有无量百有无量千有无量万有无量百千万。诸比丘彼外道师善眼。世尊所有声闻。具足持戒。彼外道人修四梵行。离欲界烦恼修四梵行生梵世间。诸比丘。彼外道师善眼。世尊所有弟子。不能具足修四梵行。彼弟子中或生他化自在天者。乃至人中如是等。尔时外道师善眼世尊生如是心。我今不是云何乃与弟子一处去一处生。作是思惟。我依慈心修第二禅生少光天。诸比丘彼时外道师善眼。世尊修上大慈入第二禅生第二禅如是等。

问曰。若诸菩萨摩诃萨等。为利益他于诸众生起平等心。何故自生胜心慈心。修第二禅生少光天。而不为弟子说生少光天法。又复有难。彼外道师善眼。世尊有所说法胜于佛法。何以故。以彼皆生上善道故。而如来声闻亦有入恶道者。答曰。此无过失。何以故。菩萨观机而说法故。此明何义。以彼外道婆罗门等长夜思惟。初梵天处是究竟处。随顺乐心而生彼处。不能修行生第二禅四无量行。以是义故。菩萨善知彼弟子心故。不为说生第二禅四无量行。又以无力故。此明何义。有人说言。除佛出世。无有外道能具修行二禅无量生第二禅。唯除大力诸菩萨等。又言外道法胜佛法者。此义不然。何以故。以外道取世间果故。

又以时节故。此明何义。有如是时。多有众生生善道处。何况复有无量众生修行无量。又言。如来弟子入恶道者非如来过。

复有余修多罗中说。有三种行。梵行天行圣行。梵行者。谓四无量。天行者所谓四禅。圣行者谓三十七菩提分法。以何义故。说四无量名为梵行。答曰。以四无量梵天因故。又以修行者身中可得故。又以对治非梵行故。

问曰。何故色界诸善根中。唯说无量以为福事。答曰。以为起他利益行故。此明何义。世人多于他利益中生功德相。余利益中不多生故。

问曰。复有余修多罗中说。有四种人能生梵功德。何等为四。一者器世间地未有塔处于中立塔。二者种植园林施。四方僧。三者和合先破坏僧。四者能生四无量心。问曰。若修四无量得梵天果。得言成就梵天果者。立塔等三得梵天果。此义云何。答曰。依梵行说是故无过。此明何义。非立塔等成就梵果。若有人依梵如来立舍利塔。彼人能生梵行功德。又依修梵行者施与园林。如是施者得成就梵福。又依圣道修习梵行和合破僧得梵天果。又以彼相似故。此明何义。立塔等三成就梵天果报。功德非一向同。四无量果而彼少分相似义故。如人成就四无量心。彼人则为摄受众生成就无量利益功德。此亦如是。若人于彼器世间中。未有塔处立舍利塔。施僧园林和合破僧。彼能成就无量福德。以是故言修四无量立塔等三有相似义。

问曰。梵行功德其量几何。答曰。有人说言。随何等业得转轮王。王四天下势力自在。梵行功德其量如是。复有人言。随何等业得帝释王势力自在。梵行功德其量如是。复有人言。随何等业得作魔王。于欲界中势力自在。梵行功德其量如是。复有人言。随何等业得生梵天。梵行功德其量如是。复有人言。梵天请佛转于法轮随所得福。梵行功德其量如是。

问曰。复有其余修多罗中如来说言。若有人能成就慈心。彼人功德火不能烧。水不能漂刀不能割。毒不能害命不中夭。为何义故作如是说。答曰。诸佛如来所有境界不可思议。一切禅定不可思议。一切诸业不可思议如是等。复有人言。若人能与无量众生无量安隐。以是故说。彼外因缘不能伤害。

又彼人忆念色界四大。此明何义。以彼修习慈心之人。入慈心故依于色界成就色界四大之身。以是义故。外诸因缘不能伤害。

问曰。以何义故。此修多罗中唯说修行慈心悲心得多功德。不言喜舍。答曰。以利益他多修行故。此明何义。修慈悲心与乐拔苦。依慈悲故起心修行。舍布施等得无量福。而喜舍等不能如是。此义云何。以彼喜心见他众生。自修善业自得受乐。彼人生喜。以是故喜舍亦如是。以他众生自心分别嗔心爱心及无害心。故名为舍。以是义故。喜舍福少慈悲福多。以慈悲心成就与他无量利乐。非是喜心舍心成就。以对治嗔名为慈心。不嗔善根以为体故。以最胜义对治于嗔。何以故。以嗔心故舍诸众生。与一切众生利益事相违。是故菩萨为欲利益一切众生。对不利益众生事。因此经中说修行对治慈悲心等。

又发菩提心修诸善行。皆慈悲心以为根本。此明何义。即此修多罗中说不退转心。成就发菩提心因。彼发菩提心初始欲生。依慈悲心以为根本。则能修集无量功德非喜舍等。以是义故。此修多罗中唯说慈悲多生功德。不言喜舍。是故十地修多罗中说。彼菩萨发菩提心。是心以大悲为本。如是等以毕竟成就大慈大悲身口意业故。

又是三昧身口意业依慈悲心起。与乐相应说名慈心。以见世间因中说果。譬如世间木作画作因中说果。成就无害身口意业。以悲对害心不生他恼乱身口意业故。

成就善知方便。问曰。以何义故。说无量后次说成就善知方便。答曰。为欲示现以方便力摄取所修四无量行。随顺自心受果报故。如说四大随顺。此明何义。略说菩萨二种善巧利益方便。以外道等一切无有第一义谛巧方便故。修行无量为爱所润成色界果。又诸声闻辟支佛人。为取涅槃心取以为究竟。善根弃舍利益一切众生。弃舍世谛所作诸业。其心专为利益自身。不能如实修四无量。不能究竟断诸烦恼。唯能折伏一切烦恼。若诸菩萨摩诃萨等。能如实知二种之法有为无为。观察众生不舍有为。虽如实知寂静无为。以为成就一切佛法不堕有为。以诸所修为利益他。以如实知自相同相。以不能得随心自在定得色界清净果报。四无量行以彼爱心所不能润。而随顺心成就果报。如随顺四大。此明何义。如四大相非是成就第一义谛。如禅定人随顺心力而能舍离四大自相。此亦如是。虽复成就有为法相。以诸菩萨清净持戒诸功德众。修四无量随顺心力成就果报。而不随顺四无量心。以是义故。圣者思益梵天所问修多罗中。如来说言。若诸菩萨摩诃萨等。成就四法修行四禅生于欲界。何等四法。一者得心自在。二者具足诸善根力。三者观察一切众生。四者修行方便般若。是故示现方便摄取无量修行随心受果。说无量后次说方便。

问曰。应说方便义。云何方便义。答曰。次说方便义。有二种。一者求异义。二者不舍二义。心修诸行智慧观察名为方便。此明何义。求异义者。诸菩萨等非为现前证圣道果。亦非为厌世间苦恼舍于世间心。为利益一切众生。及为自身取大菩提。方便为教众生菩提方便。及欲清净大悲等行取菩提法。出过声闻辟支佛等所证之位。道功德等所对治法。菩萨所证圣道现前。名求异义。不舍二义者。谓菩萨心不舍世谛第一义谛故。此明何义。以诸菩萨实见一切有为诸法皆悉无常。观察众生不舍一切有为诸法。不离有为法。不舍无为法。如是菩萨摩诃萨般若行不退转因。说名方便。如圣者文殊师利于经中说。天子。菩萨摩诃萨般若智。知菩萨摩诃萨非行有为智不堕无为智。如是菩萨摩诃萨。名为无畏菩萨。复次天子。若诸菩萨观察众生不舍有为行。观察诸佛法不堕无为行。如是菩萨摩诃萨名为无畏菩萨。如是等又随顺心所求之义。称心所求能成就行。名为方便。又以毕竟具足智故。名为方便。问曰。善知世谛者。如是等句说何等义。答曰。善知世谛者。善知自相故。善知第一义谛者。善知同相故。善知二义者。善知自相同相故。问曰。但说善知世谛善知第一义谛便足。何故复说善知二义。答曰。为欲示现菩萨胜义知方便故。是故复说善知二义。此明何义。外道远离如实般若智。唯有世智无出世智。声闻辟支佛舍世间智。但有涅槃智无世间智。菩萨摩诃萨为欲利益一切众生求妙法故。于世谛中及第一义谛中。修行方便智如来为欲示现菩萨胜方便智。是故复说善知二义。

成就般若波罗蜜。问曰。何故如来说方便后。次说成就般若波罗蜜。答曰。示现方便摄取般若故。又以示现诸菩萨等所证位义。是故如来说方便后。次说成就般若波罗蜜。此明何义。以观能成菩提分法清净善根。菩萨欲见真如法体。而未能见真如实智。于先观察出过声闻辟支佛位所对治法。观察大慈悲等。成就根本大慈悲等。然后得见彼真如法。以是义故。见真如法不堕声闻辟支佛地。是故如来示现修行次第义故。先说方便次说成就般若波罗蜜。

问曰。成就般若波罗蜜者。应说般若义。如实知见名为般若。能观所观境界名为般若。如实知深浅数量名为般若。是义应说。答曰。到彼岸故名波罗蜜义。又诸佛如来已到彼岸名波罗蜜。初地菩萨以其毕竟到彼岸故名波罗蜜。以诸菩萨毕竟得彼岸行名波罗蜜。是故如来经中说言。随顺彼行名波罗蜜。以彼处未决定彼岸义故。是故如来于无尽意所问经中说。满足行菩萨行名波罗蜜义。快深智满足名波罗蜜义。如是等。

问曰。应说般若波罗蜜义。云何般若波罗蜜义。答曰。求佛菩提大慈悲心。摄取所起方便智慧。能如实知一切诸法同相别相胜义。名为般若波罗蜜义。

问曰。应说成就义。云何成就义。答曰。究竟义成就义。远离一切凡夫名为般若波罗蜜究竟义。依般若波罗蜜远离世间得究竟义。名为般若波罗蜜成就。此明何义。依般若波罗蜜。得究竟无畏处。问曰。若如是者。证初地时即得名为究竟。成就般若波罗蜜。答曰。彼依如分次第应知。此明何义。从初地来得佛菩提。以得对治法现前。以得对治法故。又初地方便摄取方便般若。离一切恶道及离声闻辟支佛地。如是余地随分相应分处。应知。菩萨若能如是知者。随顺如实智般若观有为行。他力相依无有自体。

问曰。依此法有此法。依此法生此法。而重说者有何胜义。答曰。为欲示现二种因义故二种说。此明何义。有为行生因有二种。何者为二。一者先生因。二者共生因。先生因者。如眼识等欲生之时先生意识。相似随顺前心不灭不容后心。要前心灭后心得生。前心虽灭与后为因。名先生因。共生因者。诸识相应谓受等法及心不相应法。共彼法生。眼等诸法能作因缘。依止彼法能生彼法。彼法生时能与作因。名共生因。又依此法者说先生因。生此法者说共生因。问曰。说依此法生此法者。此义不然。何以故。共生之法无定因故。无因果差别故。此明何义。共生之法此法是因此法是果。无有如是定因差别。以不可说此法是因此法是果故。无定因因果差别。答曰。以见故说。此明何义。亦见世间共生之法。一法是因一法非因。犹如灯炷共照俱生。而此灯炷能作照因。照不能与灯炷作因。何以故。以此照法随顺灯炷。此明何义。以见照法随顺灯炷。而非灯炷随顺于照。以见灯炷有增有减。照亦如是有增有减。以灯炷灭照亦随灭。又以灯炷异处去时照亦随去。如是共生眼识等法。依眼身等因身眼等生眼识等。非因眼识等生眼身等。又依此法者。诸菩萨等如是观察。先时生法无有作者。唯共因缘和合而生。以有此法生此法故。又诸菩萨生如是心。因既无常云何而得生于此法。是故菩萨生如是心。依此法故而生此法。非先有法于后时生法。若先有后时生者即是常法。以是义故。即法生时因缘和合。无有一法是定实者。无有定实眼识境界照了等法。以是义故。此法生时决定不从彼处而来。又以即共因缘而灭。若法即共因缘灭者。离诸因缘念时不住。以是义故。此法灭时不离此处而余处去。又依此法生此法者。谓依彼彼因缘和合。生彼彼法见彼彼法。示现彼法因缘而生非无因缘。又依此法生此法者。因观念故。又依此法生此法者。示现过去无明行分。此明何义。以依过去无明等二。得有现在识等八分。示现现在有分故。又依此法生此法者。示现现在有分。此明何义。依现在有分示现速有生老死分。又依此法生此法者。以无明爱取示现烦恼道。依此烦恼道生行有业道。又依此法生此法者。依于业道生余有支。谓苦道等。又依此法生此法者。依无明行及爱取有集谛因故。生余七分名为苦谛。又依此法生此法者。即依七分苦谛法故。生无明等五分集谛。又依此法生此法者。如来修多罗中说。依无明行而生识等。复有修多罗中说。依行因缘生于无明。此明何义。以生相时无明等法共心相应。及心不相应法身业口业皆悉共生。非后时生。又依此法生此法者。即生念时无明闇智共同时生。非先时生。
