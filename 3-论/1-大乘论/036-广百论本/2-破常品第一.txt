
一切为果生　　所以无常性
故除佛无有　　如实号如来
无有时方物　　有性非缘生
故无时方物　　有性而常住
非无因有性　　有因即非常
故无因欲成　　真见说非有
见所作无常　　谓非作常住
既见无常有　　应言常性无
愚夫妄分别　　谓空等为常
智者依世间　　亦不见此义
非唯一有分　　遍满一切分
故知一一分　　各别有有分
若法体实有　　卷舒用可得
此定从他生　　故成所生果
若离所生果　　无有能生因
是故能生因　　皆成所生果
诸法必变异　　方作余生因
如是变异因　　岂得名常住
若本无今有　　自然常为因
既许有自然　　因则为妄立
云何依常性　　而起于无常
因果相不同　　世所未曾见
若一分是因　　余分非因者
即应成种种　　种种故非常
在因微圆相　　于果则非有
是故诸极微　　非遍体和合
于一极微处　　既不许有余
是故亦不应　　许因果等量
微若有东方　　必有东方分
极微若有分　　如何是极微
要取前舍后　　方得说为行
此二若是无　　行者应非有
极微无初分　　中后分亦无
是则一切眼　　皆所不能见
若因为果坏　　是因即非常
或许果与因　　二体不同处
不见有诸法　　常而是有对
故极微是常　　诸佛未曾说
离缚所缚因　　更无真解脱
生成用阙故　　设有亦名无
究竟涅槃时　　无蕴亦无我
不见涅槃者　　依何有涅槃
我时舍诸德　　离爱有何思
若有我无思　　便用无所有
无余有我种　　则定能生思
要无我无思　　诸有乃无有
若离苦有我　　则定无涅槃
是故涅槃中　　我等皆永灭
宁在世间求　　非求于胜义
以世间少有　　于胜义都无
