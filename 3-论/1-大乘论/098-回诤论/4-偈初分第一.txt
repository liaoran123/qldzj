
问曰偈言。

若一切无体　　言语是一切
言语自无体　　何能遮彼体
若语有自体　　前所立宗坏
如是则有过　　应更说胜因
汝谓如勿声　　是义则不然
声有能遮声　　无声何能遮
汝谓遮所遮　　如是亦不然
如是汝宗相　　自坏则非我
若彼现是有　　汝可得有回
彼现亦是无　　云何得取回
说现比阿含　　譬喻等四量
现彼阿含成　　譬喻亦能成
智人知法说　　善法有自体
世人知有体　　余法亦如是
出法出法体　　是圣人所说
如是不出法　　不出法自体
诸法若无体　　无体不得名
有自体有名　　唯名云何名
若离法有名　　于彼法中无
说离法有名　　彼人则可难
法若有自体　　可得遮诸法
诸法若无体　　竟为何所遮
如有瓶有埿　　可得遮瓶埿
见有物则遮　　见无物不遮
若法无自体　　言语何所遮
若无法得遮　　无语亦成遮
如愚痴之人　　妄取炎为水
若汝遮妄取　　其事亦如是
取所取能取　　遮所遮能遮
如是六种义　　皆悉是有法
若无取所取　　亦无有能取
则无遮所遮　　亦无有能遮
若无遮所遮　　亦无有能遮
则一切法成　　彼自体亦成
汝因则不成　　无体云何因
若法无因者　　云何得言成
汝若无因成　　诸法自体回
我亦无因成　　诸法有自体
若有因无体　　是义不相应
世间无体法　　则不得言有
前遮后所遮　　如是不相应
若后遮及并　　如是知有体
