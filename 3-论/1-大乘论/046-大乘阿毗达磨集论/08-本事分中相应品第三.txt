
云何相应。略说相应有六种。谓不相离相应。和合相应。聚集相应俱有相应。作事相应。同行相应。

何等不相离相应。谓一切有方分色与极微处互不相离。

何等和合相应。谓极微已上。一切有方分色更互和合。

何等聚集相应。谓方分聚色展转集会。

何等俱有相应。谓一身中诸蕴界处。俱时流转同生住灭。

何等作事相应。谓于一所作事展转相摄。如二苾刍随一所作更互相应。

何等同行相应。谓心心所于一所缘展转同行。此同行相应复有多义。谓他性相应非己性。不相违相应非相违。同时相应非异时。同分界地相应非异分界地。复有一切遍行同行相应。谓受想思触作意识。复有染污遍行同行相应。谓于染污意四种烦恼。复有非一切时同行相应。谓依止心。或时起信等善法。或时起贪等烦恼随烦恼法。复有分位同行相应。谓与乐受诸相应法。与苦受不苦不乐受诸相应法。复有无间同行相应。谓在有心位。复有有间同行相应。谓无心定所间。复有外门同行相应。谓多分欲界系心心所。复有内门同行相应。谓诸定地所有心心所。复有曾习同行相应。谓诸异生所有心心所。及有学者一分心心所。复有未曾习同行相应。谓出世间诸心心所。及初后时出世后所得诸心心所。于相应善巧得何胜利。能善了悟唯依止心。有受想等染净诸法相应不相应义。由此了悟。即能舍离计我能受能想能思能念染净执着。又能善巧速入无我。
