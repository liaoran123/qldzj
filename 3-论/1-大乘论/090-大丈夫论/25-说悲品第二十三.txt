
世间人天阿修罗等。受身有种种苦。唯有菩萨彻髓悲者。知一切善法以悲为首。智人当知。如似一切诸字悉昙为首。一切善法皆入悲中。如似一舍众色皆入。若见虚空净即见大悲净。见虚空无边大悲亦无边。佛说。若欲现前见我当恭敬大悲。若欲见我。当观三界皆悉受苦。苦无边故大悲亦无边。苦住故大悲亦住。大悲住在。何处住在。一切众生贪欲嗔恚愚痴生老病死种种苦聚与诸眷属在中而住。有大悲心能知他苦。此名与佛共住。有三种施一切功德养身。犹如乳母。是名大悲。
