
若人不知身心常为极苦所缚。则不能知他心中苦。无悲者无恶不作。若见他衰祸心不调软。此人名为极恶行者。若有重恩者何时能念。临死之人虽有美药以为极苦。为极行恶。无福德者得慈悲甘药作极苦想。若人巨富多饶财宝。但自食啖不与他人为人所呵。虽有智慧多闻若无悲心。亦为人之所讥呵。若见苦恼众生难得悲心者非功德器。犹如破器不任盛水。有悲心者见苦众生虽不能救济。可不能叹言苦哉众生。见众生为贪欲嗔恚愚痴所病。生老病死之苦常为众苦之所恼逼。怪哉众生堕是大苦。世间众生身苦心苦。常为结业之所破坏。呜呼怪哉。世间众生逼迫之苦。何有菩萨而不生悲。身住于驶流没生死无穷可畏大苦海。众生常为苦苦所苦。行苦所苦。坏苦所苦。若见一苦足生悲因。况复具足三苦。愚痴众生常为百千诸苦所苦。若见一苦应生悲心。况复百千诸苦。应当了知。世间诸苦于一一苦中未生悲心者应当生悲。已生悲心应当增长。况复无量。若闻世间种种无量诸苦。石尚应软。况有心者而不生悲。若闻世间悲呼之声。枯树犹应生华。况有心者而不生悲。世间苦一味心柔软者易生悲心。有悲心者菩提之果便在掌中。
