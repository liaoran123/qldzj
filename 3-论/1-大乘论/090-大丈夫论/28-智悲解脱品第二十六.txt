
智悲二事何者为胜。智者唯能自归依。悲者能使他人归依无上之道。有悲无智非智者所爱。有智无悲亦非智者所爱。能障无上道。智不与悲心相应。能障无上道智。菩萨以为无智。一念不乐生死悲不欲解脱。解脱味如甘露悲者以为无味。如美食无盐以为无味。解脱虽甘若无悲心菩萨以为无味。若大悲与解脱别解脱皆应敬礼。以大悲是诸佛母故。解脱者名永无余灭一切事。悲心如善咒。能咒死者还活。若受有相续不断身者是常过。若取解脱是断过。离二边故名之为佛救一切众生。若无佛者则无解脱。若无悲者亦无得佛。悲能生解脱。以是事故菩萨取悲。悲体一事能作二事。一能救众生。二能生佛种智。
