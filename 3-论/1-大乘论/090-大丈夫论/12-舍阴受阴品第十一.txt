
阿罗汉舍后边身得涅槃乐。不及菩萨为众生舍身时乐。阿罗汉得解脱。不如菩萨为众生故受身时乐。菩萨生念我以不取涅槃为众生故得受是身。是最为妙。菩萨念言。我舍身命用施。复更受身不入解脱。是为最胜。我乐闻如来济度众生功德。我得救众生悲心气味不取涅槃。甚爱乐此事。菩萨为众生舍身施时。虽不证涅槃胜得涅槃者。以不得为众生舍身气味故。菩萨受是阴身极是大苦。如为众生舍身时乐等无有异。世间凡人为贫穷病苦之所缠逼。不能舍离乐欲舍身。众生厌患阴身不能救济者欲速入涅槃。菩萨思惟涅槃甚乐。生死阴身极为大苦。我当代一切众生受此阴身之苦使得解脱。阿罗汉身尽佛亦身尽。身尽虽同不能救济。佛灭身为善。
