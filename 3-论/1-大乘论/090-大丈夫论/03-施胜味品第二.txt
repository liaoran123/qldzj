
大悲所起施　　意愿成菩提
如是知见人　　能成一切施
如是一切施　　终成一味智
大悲心为体　　能起种种施
种种救众生　　得到于智处
能除诸爱结　　及以无明垢
能令一切众　　悉皆得安乐
如是悲心施　　谁不生爱乐
大悲心所起　　功德之施利
不能生爱乐　　背离于救济
是人为爱系　　菩提甚难得
诸欲求佛者　　爱乐施甘味
智人喜惠施　　甘乐菩提味
深见三有过　　涅槃味甚乐
速疾欲远离　　一念顷不住
又见于施乐　　复过于涅槃
爱乐施自在　　心则忘菩提
心既忘菩提　　谓菩提难得
自观乐施心　　由悲众生故
不觉施味乐　　施有三乐味

一者求报施味。二者求解脱施味。三者求大悲心施味。此三种味者名增长乐味施。
