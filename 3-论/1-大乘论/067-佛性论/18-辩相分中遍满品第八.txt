
复次遍满相应知。遍满者。凡夫圣人。及诸如来。无分别性。次第三位中。一颠倒虚妄。二无倒圣道。三四德究竟清净。此三处平等通达相。并随道理遍满故。譬如土银金等器中虚空遍满平等无差别。如来法界遍满三位中亦复如是。是故从位次第说此遍满。如无上依经说。阿难。是如来界。于三位中一切处等。悉无挂碍。本来寂静。譬如虚空一切色种不能覆不能塞。若土银金器虚空处等。悉无挂碍。是名遍满。
