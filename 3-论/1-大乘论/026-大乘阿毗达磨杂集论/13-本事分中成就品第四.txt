
复次成就相如前已说谓于善不善无记法。若增若减假立获得成就。此差别有三种。谓种子成就。自在成就。现行成就。

种子成就者。谓若生欲界。欲色无色界系烦恼随烦恼由种子成就故成就。及生得善生欲界。三界烦恼随烦恼成就者依未离欲异生说。若已离欲。或生上地随所离欲地。即此地烦恼随烦恼亦成就。亦不成就。未永害随眠故。对治道所损故。如其次第。及生得善者。随所生地即此地成就。若生色界欲界系烦恼随烦恼由种子成就故成就。亦名不成就。色无色界系烦恼随烦恼。由种子成就故成就。及生得善。若生无色界。欲色界系烦恼随烦恼由种子成就故成就。亦名不成就。无色界系烦恼随烦恼。由种子成就故成就。及生得善。若已得三界对治道。随如是如是品类对治已生。如此如此品类种子成就。得不成就。随如是如是品类对治未生。如此如此品类由种子成就故成就。已得三界对治道者。谓已得出世圣道。随如是如是品类对治已生者。谓修道所断。上品等烦恼对治已生。如此如此种类种子成就得不成就者。谓已永害随眠故。

自在成就者。谓诸方便善法。若世出世静虑解脱三摩地三摩钵底等功德。及一分无记法。由自在成就故成就方便善法者。谓闻所生慧等。虽先有种子。若离今生数习增长。终不能起现前故。一分无记法者。谓工巧处变化心等。

现行成就者。谓诸蕴界处法。随所现前若善若不善若无记。彼由现行成就故成就。

若已断善根者所有善法。由种子成就故成就。亦名不成就。若非涅槃法。一阐底迦究竟成就杂染诸法。由阙解脱因。亦名阿颠底迦。以彼解脱得因毕竟不成就故。

问何等名为解脱得因。

答若于真如先以集起烦恼粗重。若遇随顺得对治缘。便能永害此堪任性。名解脱得因。若与此相违名无解脱因。

问于成就善巧得何胜利。答能善了知诸法增减。知增减故。于世兴衰离决定想。乃至能断若爱若恚。
