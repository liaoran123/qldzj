
释曰。已说诸菩萨神通。诸菩萨云何自成熟。偈曰。

欲信舍悲忍　　念力坚支具
应知自成熟　　此九皆上品

释曰。菩萨有九种自成熟。一者欲成熟。由悕求大法故。二者信成熟。由净心说者故。三者舍成熟。由灭离烦恼故。四者悲成熟。由怜愍众生故。五者忍成熟。由能行难行故。六者念成熟。由一切受持故。七者力成熟。由皆能通达故。八者坚成熟。由恶魔外道不能夺故。九者支成熟。由善分圆满故。如此九种穷最上位。是名成熟相。此九成熟。一一有因有体有业。今当说。偈曰。

近友闻亦思　　胜勇胜究竟
摄法及受法　　说欲成熟相

释曰。亲近善友。听闻正法。如法思惟。此三能起大欲。是名欲因。上大精进一切不思议处究竟无疑。是名欲体。于大乘法有灾横处则能守护。菩萨所说信心领受。是名欲业。偈曰。

如来福智聚　　净心不可坏
速受定智果　　说信成熟相

释曰。婆伽婆如是广说。是名信因。得不坏净。是名信体。得定智果。是名信业。偈曰。

善护于六根　　离恶起对治
乐修诸善法　　说舍成熟相

释曰。以念倚等善护六根。是名舍因。离不善觉起无间道。是名舍体。一切善法恒乐修习。是名舍业。偈曰。

见诸众生苦　　哀怜离小心
受身世间胜　　说悲成熟相

释曰。菩萨见众生苦。是名悲因。起极怜愍远离小乘心。是名悲体。得一切世间胜诸地不退。是名悲业。偈曰。

持性数修习　　极苦能安忍
善根恒乐进　　说忍成熟相

释曰。持耐忍谓名门数习成性。是名忍因。能受极风寒等苦。是名忍体。随胜生处恒修善法。是名忍业。偈曰。

报净善随顺　　极入善恶说
能起大般若　　说念成熟相

释曰。得清净器。是名念因。随所闻说善恶二义。闻思修已深了不忘。是名念体。能生出世般若。是名念业。偈曰。

二聚界圆满　　果起依最上
世间得第一　　说力成熟相

释曰。福智二聚种子充满。是名力因。能得最上依止。是名力体。世间第一随意成熟。是名力业。偈曰。

深观妙法理　　诸魔不可夺
能与异部过　　说坚成熟相

释曰。妙法道理作心观察。是名坚固。恶魔波旬不能障碍。是名坚体。能与他部而作过失。是名坚业。偈曰。

所有善根聚　　依勤能发起
离恶及修善　　说支成熟相

释曰。彼成熟善根聚。是名支因。依此因能发起上精进。是名支体。离诸不善乐修胜善。是名支业。偈曰。

如此九种物　　自熟亦熟他
增善增法身　　如世极亲者

释曰。欲等九物能自成熟亦成熟他。常增长一切善根及增长法身。由此二种增故。如似世间第一亲者。已说菩萨自得成熟。次说菩萨成熟众生。偈曰。

痈熟则堪治　　食熟则堪啖
众生熟亦尔　　二分舍用故

释曰。二分者。一障分。二治分。障熟须舍。如痈熟须溃。治熟须用。如食熟须啖。是名成熟依止。已说成熟依止。次说成熟差别。偈曰。

舍普胜随善　　得常渐为八
如此诸成熟　　是说差别种

释曰。成熟他相有八种。一者舍成熟。令灭烦恼故。二者普成熟。化以三乘故。三者胜成熟。过外道法故。四者随成熟。应机说故。五者善成熟心恭敬故。六者得成熟。令不倒解故。七者常成熟。令永不退故。八者渐成熟。令次第增长故。已说成熟差别。次说成熟心胜。偈曰。

利子及利亲　　利己三利胜
菩萨利一切　　过彼胜无比

释曰。譬如世人安乐自子安乐自亲安乐自身。此心最胜。菩萨普欲成熟一切众生。过彼三心不可为比。是故菩萨成熟众生。其心最胜。问此胜云何成立。偈曰。

世间不自爱　　何况能爱他
菩萨自爱舍　　但为爱他故

释曰。世人虽欲自爱尚不能自安利处。况能爱他安他利处。菩萨不尔。舍于自爱但为爱他。是故成熟众生胜过于彼。问用此心胜云何成熟。偈曰。

身财一切舍　　平等及无厌
所乏令充足　　安立于善根

释曰。此偈显示檀波罗蜜成熟众生。檀有三种。一资生檀。内外身财一切舍故。二平等檀。于诸施田离高下故。三无厌檀。勇猛恒施不疲倦故。以是三檀二世随摄。于现在世皆令充足。于未来世安立善根。偈曰。

常与性及满　　自乐不放逸
引入于戒足　　二果常无尽

释曰。此偈显示尸波罗蜜成熟众生。菩萨有五种尸罗。一者常尸罗。生生常有故。二者自性尸罗。无功用心住真实体故。三者圆满尸罗。十善业道皆具足故。如十地经说。四者自乐尸罗。恒自爱乐故。五者不放逸尸罗。念念无犯故。以是五种尸罗二世随摄。于现在世安立戒品。于未来世令依报二果功德无绝。偈曰。

不益得益想　　极忍解方便
令彼起随顺　　及种诸善根

释曰。此偈显示羼提波罗蜜成熟众生。若他以不饶益事来向菩萨。菩萨于彼得饶益解起极忍辱。何以故。由彼随顺令我忍波罗蜜得增长故。亦以是忍二世随摄。于现在世令起归向。于未来世令种善根。偈曰。

久劫行上勤　　利物心无退
令生一念善　　况欲善无量

释曰。此偈显示毗梨耶波罗蜜成熟众生。菩萨于亿百千劫行最上精进。为成熟无边众生心无退转。以是精进二世随摄。于现在世但令得生一念善心。况于未来令无量善根皆得增益。偈曰。

得上自在禅　　离染及见慢
现在令归向　　未来善法增

释曰。此偈显示禅波罗蜜成熟众生。菩萨所得禅定远离爱见慢等故自在最上。以是禅定二世随摄。于现在世令归向第一妙法。于未来世令增长一切善根。偈曰。

知真及知意　　能断一切疑
于法令恭敬　　自他功德满

释曰。此偈显示般若波罗蜜成熟众生。知真者。解法不颠倒故。知意者。了达众生心行断彼疑故。以是般若二世随摄。于现在世令向大法深生恭敬。于未来世令彼自身功德及他身功德皆得圆满。偈曰。

善趣及三乘　　大悲有三品
尽于未来际　　如是熟众生

释曰。此偈显示大成熟相有三种。一者位大。谓穷四位安立善道及以三乘。二者品大。悲极三品。下者信行地。中者初地至七地。上者八九十地。三者时大。时节无边尽未来际。菩萨如是利益众生。是名大成熟相。成熟品究竟。
