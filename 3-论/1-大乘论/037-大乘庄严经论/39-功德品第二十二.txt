
释曰。已说菩萨诸觉分。次说菩萨诸功德。偈曰。

舍身及胜位　　忍下亦长勤
不味不分别　　六行说希有

释曰。此偈显示行希有。檀行者。若能施自身命。则为希有。余非希有。戒行者。若能弃舍胜位慕道出家。则为希有。余非希有。忍行者。若能不顾身命忍于下劣众生。则为希有。余非希有。精进行者。若能长时正勤乃至穷生死际而不断绝。则为希有。余非希有。禅行者。若能于胜定乐而不啖味不彼受生。则为希有。余非希有。慧行者。若能起无分别智。则为希有。余非希有。若声闻人分别四谛而有厌离。菩萨则不尔。是名六种行希有。偈曰。

生在如来家　　得记并受职
及以得菩提　　四果说希有

释曰。此偈显示果希有。菩萨有四种果。一者入初地时生如来家。是须陀洹果。二者于第八地中而得授记。是斯陀含果。三者于第十地中而得受职。是阿那含果。四者佛地。是阿罗汉果。前三是学果。第四是无学果。已说菩萨希有。次说菩萨非希有。偈曰。

离欲与得悲　　胜修及平等
依此修诸度　　是行非希有

释曰。若菩萨已得离欲而行布施非为希有。不染于物物易舍故。若菩萨已得大悲而持戒忍辱非为希有。若菩萨已得胜修。谓第八地。由无功用无分别故。行后三度非为希有。若菩萨已得自他平等心行一切诸度亦非希有。由利他时即如自利。无有退屈心故。已说菩萨非希有。次说菩萨平等心。偈曰。

菩萨爱众生　　不同生五爱
自身与眷属　　子友及诸亲

释曰。此偈显示菩萨于诸众生得平等心。众生有五种爱心不得平等。一爱自身。二爱眷属。三爱儿子。四爱朋友。五爱诸亲。由此五爱不得平等亦非毕竟。如人或时亦行自害。菩萨爱众生心则平等。由不舍不退故。偈曰。

无偏及无犯　　遍忍起善利
禅亦无分别　　六度心平等

释曰。此偈显示菩萨行六度得心平等。无偏者。是布施心平等。于诸求者不堕爱憎故。无犯者。是持戒心平等。乃至微细戒行亦不缺故。遍忍者。是忍辱心平等。普于胜劣众生皆能忍故。起善利者。是精进心平等。为起一切善根及起自他一切种利而勤行故。禅亦者。是学定心平等。菩萨修定亦为起诸善根及为起诸利益而精进故。无分别者。是修慧心平等。从初发心乃至究竟所行诸度皆三轮清净故。是名诸度心平等。已说菩萨平等心。次说菩萨饶益众生事。偈曰。

令器及令禁　　耐恶与助善
入法亦断疑　　六行饶益事

释曰。此偈显示诸菩萨以六波罗蜜饶益诸众生。令器者。以施饶益。令彼得成修善器故。令禁者。以戒饶益。随其堪能而令持故。耐恶者。以忍饶益。能受众生违逆事故。助善者。以进饶益。佐助众生营善业故。入法者。以定饶益。回邪入正通力能故。断疑者。以智饶益。若凡若圣所有疑网皆除故。已说菩萨六度饶益。次说菩萨七似饶益。一似母饶益。二似父饶益。三似善友饶益。四似同侣饶益。五似健奴饶益。六似阇梨饶益。七似和上饶益。问云何似母饶益。偈曰。

等心生圣地　　长善防诸恶
教习以多闻　　五业如慈母

释曰。譬如慈母于子作五种饶益业。一怀胎。二出生。三长养。四防害。五教语。菩萨饶益众生五业亦尔。一等心向众生。二生之于圣地。三长养诸善根。四防护诸恶作。五教习以多闻。是名菩萨五种似母业。问云何似父饶益。偈曰。

令信令戒定　　令脱令劝请
亦为防后障　　五业如慈父

释曰。譬如慈父于子作五种饶益业。一下种子。二教工巧。三为娉室。四付善友。五为绝债不令后偿。菩萨五业亦尔。一令起信以为圣体种子。二令学增上戒定以为工巧。三令得解脱喜乐以为娉室。四令劝请诸佛以为善友。五为遮诸障阂以为绝债。是名菩萨五种似父业。问云何似善友饶益。偈曰。

秘深及呵犯　　赞持与教授
令觉诸魔事　　五业如善友

释曰。譬如善友于己作五种饶益业。一密语为覆。二恶行令断。三善行称誉。四所造佐助。五遮习恶事。恶事四种。一射猎。二奸非。三耽酒。四博戏。菩萨五业亦尔。一非器者秘其深说。二犯戒者如法呵责。三具戒者以善称誉。四修行者教令速证。五魔事者即令觉知。是名菩萨五种似善友业。问云何似同侣饶益。偈曰。

与乐及与利　　乐恒利亦恒
及以不离散　　五业如同侣

释曰。譬如有智同侣于己作五种饶益业。一与乐。二与利。三恒与乐。四恒与利。五不乖离。菩萨五业亦尔。一与不颠倒乐。世间成就者名乐。由此得乐受故。二与不颠倒利。出世成就者名利。由此对治烦恼病故。余三可解。是名菩萨五种似同侣业。问云何似健奴饶益。偈曰。

成生开出要　　忍害与二成
示以巧方便　　五业如健奴

释曰。譬如健奴为主作五种饶益业。一极诸所作。二得不欺诳。三忍诸打骂。四作事精好。五解巧方便。菩萨五业亦尔。一成熟众生。二开示出要。三忍诸恶事。四与世间乐。五与出世利。是名菩萨五种似健奴业。问云何似阇梨饶益。偈曰。

遍授及示要　　舒颜亦爱语
不求彼恩报　　五业如阇梨

释曰。得无生忍者说为阇梨。譬如阇梨于弟子作五种饶益业。一教其诸法。二示其速要。三身知舒颜。四口知爱语。五心无悕望。菩萨五业亦尔应知。问云何似和上饶益。偈曰。

令满及令脱　　断障与世乐
及与出世利　　五业如和上

释曰。譬如和上于弟子作五种饶益业。一度令出家。二与其受戒。三禁断诸过。四摄持以财。五教授以法。菩萨五业亦尔。一令满二聚。二令得解脱。三令断诸障。四与世间乐。五与出世利。是名菩萨五种似和上业。已说菩萨七似饶益。次说众生六种报恩。偈曰。

不着及不犯　　知作亦善行
如是修六度　　是报菩萨恩

释曰。如菩萨饶益众生。众生报菩萨恩亦如是。不著者。布施报恩。不犯者。持戒报恩。知作者。修忍报恩。菩萨爱忍彼知而作。即是报恩。善行者。行余三度报恩。以精进行定慧即得解脱故。后三度合名善行。已说众生六种报恩。次说菩萨五种希望。偈曰。

六增及六减　　成生与进地
大觉是五处　　希望有五种

释曰。诸菩萨于五处常起希望。一希望六度增长。二希望六蔽损减。三希望成熟众生。四希望胜进诸地。五希望无上菩提。是名五种希望。已说菩萨五种希望。次说菩萨四种不空果。偈曰。

断怖与发心　　除疑亦起行
四事化众生　　必定不空果

释曰。诸菩萨四业利益。众生必不空果。一为说深法必得不怖。二令发菩提心必得佛果。三为之断疑必无重起。四为说六度必能修习。是名四业不空果。已说菩萨四种不空果。次说菩萨六种正行。偈曰。

离求离后有　　遍起诸功德
修禅舍无色　　智合方便行

释曰。离求者。布施正行不望报故。离后有者。戒忍正行不求后有故。遍起诸功德者。精进正行。修禅舍无色者。禅定正行。智合方便行者。般若正行。三轮清净为般若。回向菩提为方便。如宝积经说。施不求报如是广说。已说菩萨六种正行。次说菩萨六度进退分。偈曰。

着财与毁禁　　慢下将堕善
啖味亦分别　　是退翻为进

释曰。六度所对治是退分因。翻彼所对治。即是能对治。应知即是进分因。已说菩萨六度进退分。次说菩萨六度真似功德。偈曰。

假许及诈相　　诳喜亦伪勤
身静口善说　　是似翻即真

释曰。假许者是似布施。谓语求者言所有恣取而彼来即吝。诈相者是似持戒。谓覆藏诸恶而诈善威仪。诳喜者是似忍辱。谓甘言虚悦而规害待时。伪勤者是似精进。谓虚说我求佛果而实心希世报。身静者是似禅定。谓身口端默而恶觉扰心口。善说者是似般若。谓为他巧说而身自不行。此六是不真行。翻此不真行即为真行。已说菩萨真似功德。次说菩萨为众生除六蔽。偈曰。

与彼六度行　　除彼六蔽障
菩萨化众生　　地地皆如是

释曰。众生有六蔽能障彼六波罗蜜。所谓悭贪破戒嗔恚懈怠乱心愚痴。菩萨如其次第。给其所须令行布施。乃至令行般若。使彼众生得除六障。即是与施乃至与智。已说菩萨除众生六蔽。次说诸佛授菩萨记。偈曰。

授记有二种　　人别及时别
转记及大记　　此复为二种

释曰。授记有二种。一人差别。二时差别。人差别授记有四种。一未发心授记。谓性位。二已发心授记。三现前授记。四不现前授记。时差别授记有二种。一有数时授记。二无数时授记。复次更有二种授记。一转授记。二大授记。转授记者。谓记彼菩萨后于如是如来如是时节当得授记。问云何大授记。偈曰。

八地得无生　　断慢断功用
诸佛及佛子　　一体同如故

释曰。大授记者。谓在第八地中得无生忍时。由断自言我当作佛慢故。及断一切分别相功用故。得一切诸佛菩萨同一体故。问云何同一体。答不见诸佛诸菩萨与自己身而有差别。何以故。同一如故。偈曰。

刹土及名号　　时节与劫名
眷属并法住　　记复有六种

释曰。复有此六种授记。一者于如是刹土。二者有如是名号。三者经如是时节。四者有如是劫名。五者得如是眷属。六者如是时节正法住世。已说诸佛授记。次说菩萨六种决定。偈曰。

财成及生胜　　不退与修习
定业无功用　　六事决定成

释曰。菩萨由六度增上得六种决定。一者财成决定。由施常得大财成就故。二者生胜决定。由戒常得随意受生故。三者不退决定。由忍诸苦常不退故。四者修习决定。由进恒时习善无间息故。五者定业决定。由禅成就众生业永不退故。六者无功用决定。由智得无生忍无分别智自然住故。已说菩萨六种决定。次说菩萨六种必应作。偈曰。

供养及学戒　　修悲亦勤善
离諠深乐法　　六事必应作

释曰。诸菩萨为成就六度故。于诸地中决定应作六事。一者必应供养。此为成就檀度。若不长时供养则檀度不得圆满。供养义如供养品说。二者必应学戒。此为成就戒度。若不长时学戒则戒度不得圆满。三者必应修悲。此为成就忍度。若不长时忍诸不饶益事则忍度不得圆满。四者必应勤善。此为成就进度。若心放逸不修诸善则进度不得圆满。五者必应离諠。此为成就禅度。若在聚落多诤扰心则禅度不得圆满。六者必应乐法。此为成就智度。若不遍历诸佛听法无厌。如海纳流无时盈溢。则智度不得圆满。已说菩萨六种必应作。次说菩萨六种必常作。偈曰。

厌尘及自省　　耐苦修善法
不味不分别　　六行必常起

释曰。诸菩萨为成就六度故。必应常作六事。一者厌尘。谓知五欲过失。譬如粪秽虽少亦臭。布施果报虽多亦苦。由不着故能行三施。此事常修则檀度圆满。二者自省。谓昼夜六时常自省察所作三业。知过则改。此事常修则戒度圆满。三者耐苦。若有他来作诸不饶益事。及自求法忍诸寒热等苦。此事常修则忍度圆满。四者修善。善谓六波罗蜜。于诸地中此事常修则进度圆满。五者不味。谓不啖禅中胜乐恒来欲界受生。此事常修则禅度圆满。六者不分别。谓于三轮异相不起分别。此事常修则智度圆满。已说菩萨六种必常作。次说菩萨六度胜类。偈曰。

法施及圣戒　　无生起大乘
定悲如实智　　六行此为胜

释曰。施有多种。以法施而为最上。戒有多种。以圣人所爱无流戒而为最上。忍有多种。以八地无生忍而为最上。精进有多种。以起大乘度脱众生而为最上。定有多种。以出世第四禅与大悲合者而为最上。智有多种。以如实通达诸法智而为最上。已说菩萨六度胜类。次说四种假建立。偈曰。

立法及立谛　　立理亦立乘
五七四三种　　建立假差别

释曰。四种假建立者。一法假建立。二谛假建立。三道理假建立。四乘假建立。问各有几种。答法假建立有五种差别。谛假建立有七种差别。道理假建立有四种差别。乘假建立有三种差别。法假建立五种者。偈曰。

所谓五明处　　皆是大乘种
修多祇夜等　　类有差别故

释曰。法假建立五种。即是五明论。此五皆是大乘修多罗祇夜等种类差别。五明处如觉分品说。谛假建立七种者。偈曰。

轮转及空相　　唯识与依止
邪行亦清净　　正行如七种

释曰。七种差别即是七如。一轮转如。二空相如。三唯识如。四依止如。五邪行如。六清净如。七正行如。轮转如者谓生死。即是三界心心法。此从分别起。此分别复从因缘起。不从自在等因生。亦非无因生。由分别境界空故。一切时但有分别依他二性轮转。空相如者谓法无我。一切诸法同一空如以为相故。唯识如者谓无分别智。依止如者谓苦谛。此有二种。一器世间。二众生世间。邪行如者谓集谛。此即是爱。清净如者谓灭谛。此有二种。一烦恼障净。二智障净。正行如者谓道谛。如此七种如名谛假建立。此中应知三种如是分别依他二性。谓轮转如依止如邪行如。四种如是真实性。谓空相如唯识如清净如正行如故。分别依他二性摄者即是世谛。真实性摄者即是真谛。道理假建立四种者。偈曰。

正思正见果　　择法现等量
亦说不思议　　道理有四种

释曰。道理假建立有四种。一相待道理。二因果道理。三成就道理。四法然道理。相待道理者。所谓正思。由待正思出世正见方始得起。离正思惟更无别方便故。因果道理者。所谓正见及果。成就道理者。所谓以现等量简择诸法。法然道理者。所谓不可思议处。此法已成故如。问何故正思能起正见。此已成就不应更思。何故正见能断烦恼及得于灭。此已成就不可更思。诸如是义悉是法然道理。如此四种名道理假建立。乘假建立三种者。偈曰。

心说行聚果　　五各下中上
依此三品异　　建立有三乘

释曰。依五义三品建立三乘。五义者。一心二说三行四聚五果。三品者。谓下中上。若声闻五事俱下。心下者求自解脱。说下者说自利法。行下者行自利行。聚下者福智狭小但三生等。果下者得声闻果。若缘觉乘五事俱中。若菩萨乘五事俱上。心上者谓四种恩心。如金刚波若经说。说上者如其恩心作如是说法。行上者如其说法作如是行行。聚上者如其行行得如是聚满。果上者如其聚满得无上菩提。复次若声闻乘从他闻法内自思惟。以分别智得果。若缘觉乘不从他闻内自思惟。亦以分别智得果。若菩萨乘不从他闻。以无分别智得果。此三种名乘假建立。已说四种假建立。次说菩萨四种求知。偈曰。

名物互为客　　二性俱是假
二别不可得　　是名四求义

释曰。诸菩萨四种求诸法。一名求。二物求。三自性求。四差别求。名求者。推名于物是客。此谓名求。物求者。推物于名是客。此谓物求。自性求者。推名自性及物自性知俱是假。此谓自性求。差别求者。推名差别及物差别。知俱空故悉不可得。此谓差别求。说四求已。次分别四如实知。偈曰。

真智有四种　　名等不可得
二利为大业　　成在诸地中

释曰。诸菩萨于诸法有四种如实知。一缘名如实知。二缘物如实知。三缘自性如实知。四缘差别如实知。如实知者。由知一切名等皆不可得故。二利为大业成在诸地中者。诸菩萨于诸地中起自利利他大事。此名如实知业。偈曰。

住持及受用　　种子合三因
依止及心法　　亦种为彼缚

释曰。三因者。一住持因。二受用因。三种子因。住持因者谓器世界。受用因者谓五欲境界。种子因者谓阿梨耶识。由此识是内外诸法种子因故。此三因如绳即是能缚。问此缚缚何等物。答依止及心法。亦种为彼缚所缚亦有三种。一依止。二心法。三阿梨耶识。问依止是何等。答是眼等六根。问阿梨耶识是何等。答是三界内外诸法种子。此中但有阿梨耶识可缚。无人我可缚。此名如实知系缚。偈曰。

安相在心前　　及以自然住
一切俱观察　　至得大菩提

释曰。安相在心前者。安相谓闻思修慧方便。人所缘起分别故。名安相及以自然住者。彼相谓自性现前。非分别故名自然住。一切俱观察者。彼二所缘非所缘体无分别故。以此方便为诸相对治。彼二应次第观察。谓先观安相。后观自然住相。此二皆非缘体。彼起四倒即得随灭。至得大菩提者。若修行人但观察人相。唯得声闻缘觉菩提。若观察一切法相即得无上菩提。如是随其所缚而得解脱。此名如实知解脱。问此解脱由何所知由何所尽。偈曰。

若智缘真如　　远离彼二执
亦知熏聚因　　依他性即尽

释曰。若具知三性即尽依他性。若智缘真如者。是知真实性。远离彼二执者。是知分别性。亦知熏聚因者。是知依他性。依他性即尽者。由知三性即熏习聚尽。熏习聚者。谓阿梨耶识问此尽有何功德。偈曰。

缘彼真如智　　观察无异相
有非有现见　　想作自在成

释曰。观察无异相者。别相及如无差别见故。此说二乘与菩萨差别。二乘相及无相差别而见。如是见已悉舍于相。于无相界起作意缘入无相三昧。菩萨则不尔。于真如外不见别有诸相。于无相界亦见无相。由菩萨智无种种相修故。有非有现见者。有名真如境界。非有名相境界。皆现见故。想作自在成者。谓欲作神通等事一切皆由忆想分别而成。此是如实知利益。问凡夫及菩萨二见云何显示。偈曰。

覆实见不实　　应知是凡夫
见实覆不实　　如是名菩萨

释曰。凡夫无功用不见真如见不真实相。菩萨无功用见真如不见不真实相。问已知差别。云何转依及得解脱。偈曰。

不见见应知　　无义有义境
转依及解脱　　以得自在故

释曰。无义境界谓诸相。此即不见。有义境界谓真如。此即见。如是说名转依。见所执境界无体。及见真如有体。如是说名解脱。何以故。以得自在故。自在者。谓随自意转自然不行诸境界。如经说。若有相则被缚。若被缚则无解脱。不行一切境界即是解脱。问云何如实知净土方便。偈曰。

众生同一种　　地境皆普见
此即净土障　　应知亦应舍

释曰。众生同一种地境皆普见者。器世界是大境界。一切众生同见一种类。皆言此是大地故。此即净土障者。由作此见即与净土方便而为障碍。应知亦应舍者。菩萨知此想为障碍已。即应勤舍此想。是名对治。已说菩萨四种如实知。次说菩萨五种无量。偈曰。

应化及应净　　应得亦应成
应说此五事　　菩萨五无量

释曰。五事无量者。一应化事无量。由摄一切众生界故。二应净事无量。由摄一切器世界故。三应得事无量。由摄一切法界故。四应成事无量。由摄一切可化众生故。五应说事无量。由摄十二部经是化众生方便故。已说菩萨五种无量。次说菩萨说法有八果。偈曰。

发心及得忍　　净眼与尽漏
法住学亦断　　受用为八果

释曰。菩萨若勤说法能得八果。一诸听法者或发菩提心。二或得无生忍。三或于诸法远尘离垢得法眼净。此谓下乘所摄。四或得诸漏尽。五令正法久住。由此正说得展转受持故。六未学义者令得学义。七未断疑者令得断疑。八已断疑者令得受用正法无障大喜味。已说菩萨说法有八果。次说大乘七大义。偈曰。

缘行智勤巧　　果事皆具足
依此七大义　　建立于大乘

释曰。若具足七种大义说为大乘。一者缘大。由无量修多罗等广大法为缘故。二者行大。由自利利他行皆具足故。三者智大。由人法二无我一时通达故。四者勤大。由三大阿僧祇劫无间修故。五者巧大。由不舍生死而不染故。六者果大。由至得力无所畏不共法故。七者事大。由数数示现大菩提大涅槃故。已说大乘七大义。次说八法摄大乘。偈曰。

性信心行入　　成净菩提胜
如是八种事　　总摄诸大乘

释曰。此以八事总摄一切大乘。八事者。一种性如性品说。二信法如信品说。三发心如发心品说。四行行如度摄品说。五入道如教授品说。六成熟众生。谓初七地七净佛国土谓第八不退地。八菩提胜谓佛地。菩提有三种。谓声闻菩提。缘觉菩提。佛菩提。佛菩提大故为胜。于此佛地示现大菩提及大涅槃故。已说八法摄大乘。次说菩萨五人差别。偈曰。

信行及净行　　相行无相行
及以无作行　　差别依诸地

释曰。菩萨有五人差别。一信行人。谓地前一阿僧祇劫。二净心行人。谓入初地。三相行人。谓二地至六地。四无相行人。谓第七地。五无作行人。谓后三地已说菩萨五人差别。次说菩萨诸相差别。偈曰。

不着及清净　　降嗔与勤德
不动并见实　　有欲名菩萨

释曰。此偈以自利门说菩萨相。不著者是能行施不着诸欲故。清净者是能持戒。降嗔者是能忍辱。勤德者是能精进。不动者是能习定。见实者是能修智。有欲者是能起愿乐大菩提故。行此七事说名菩萨相。偈曰。

随摄及无恼　　耐损并勇力
不放逸多闻　　利彼名菩萨

释曰。此偈以利他门说菩萨相。随摄者是施。恒以四摄摄众生故。无恼者是戒。自信于他不起恼害见故。耐损者是忍。他来违逆不怀加报意故。勇力者是进。在苦度众生无有退屈心故。不放逸者是定。不着禅味来就下处生故。多闻者是智能断一切众生疑故。如是勤行利他是菩萨相。偈曰。

厌财及舍欲　　忘怨亦勤善
巧相无恶见　　内住名菩萨

释曰。此偈以住功德门说菩萨相。厌财者住施功德。知悭财过堕于恶道来贫穷故。舍欲者住戒功德。若着五欲不能出家受持戒故。忘怨者住忍功德。他来损己不怀不报故。怀报者如似画石。不怀报者如似画水。一堕恶道。一生善趣。勤善者住进功德。为自他二利恒行六波罗蜜故。巧相者住定功德。善能分别止举舍三相故。无恶见者住智功德。一切诸相不可得故。内住者住愿功德。内谓大乘论住不动故。偈曰。

具悲亦起惭　　耐苦及舍乐
持念并善定　　不舍名菩萨

释曰。此偈以不退门说菩萨相。具悲者是施不退。愍他苦人能行施故。起惭者是戒不退。观此世他世及法人不造诸非故。耐苦者是忍不退。风雨寒热等及他违损事一切皆忍故。舍乐者是进不退。能行正勤人不着自乐故。持念者是定不退。能善摄心人由念力故。善定者是慧不退。无分别智具足故。不舍者是愿不退。不舍大乘故。偈曰。

除苦不作苦　　容苦不畏苦
脱苦不思苦　　欲苦名菩萨

释曰。此偈以离苦门说菩萨相。除苦者是施。施他物时除他贫穷故。不作苦者是戒。戒自居时不作苦恼他故。容苦者是忍。自他利时诸苦能受故。不畏苦者是进。行难行时恒得不退故。脱苦者是定。离欲欲界时解脱苦苦故。不思苦者是慧。三轮清净时不起分别故。欲苦者是愿为化众生乐住生死故。偈曰。

乐法及性法　　呵法亦勤法
自在法明法　　向法名菩萨

释曰。此偈以摄法门说菩萨相。乐法者是施。爱施等法故。性法者是戒。自性护持故。呵法者是忍。讥嫌嗔法故。勤法者是进。勤行大乘法故。自在法者是定。诸禅自在故。明法者是慧。无上般若具足故。向法者是愿。一向乐大菩提故。问云何名法。答由一切诸波罗蜜法皆随转故。偈曰。

财制护善乐　　法乘于此七
七种不放逸　　是故名菩萨

释曰。此偈以不放逸门说菩萨相。一财不放逸。此由布施不施不坚施则坚固故。二制不放逸。此由持戒如佛说应作者作不应作者不作故。三护不放逸。此由忍辱护自他心无两害故。四善不放逸。此由精进常起正勤行六度故。五乐不放逸。此由修定诸禅乐受不味着故。六法不放逸。如实真法此能知故。七乘不放逸。此由大愿魔王来坏其菩提心亦不退故。偈曰。

不遂及小罪　　不忍退亦乱
小见及异乘　　七羞名菩萨

释曰。此偈以有羞门说菩萨相。一不遂羞。羞悭贪故。二小罪羞。羞微细罪见怖畏故。三不忍羞羞不忍故。四退羞。羞懈怠故。五乱羞。羞退定故。六小见羞。羞余小执通达法无我故。七异乘羞。羞起小乘心舍大菩提故。偈曰。

今世后世舍　　起勤亦得通
等说及大果　　七摄名菩萨

释曰。此偈以摄生门说菩萨相。一今世摄谓以布施摄现在众生。二后世摄。谓以持戒摄未来众生。得胜生处方能摄故。三舍摄。谓以忍辱摄有恼乱众生。四起勤摄。谓以精进摄懈怠众生。五得通摄。谓以禅定摄他方众生往彼化故。六等说摄。谓以智慧摄下中上众生。等心为说无增减故。七大果摄。谓以大愿若得佛果摄诸众生无有余故。此诸偈义以异门说六度及大愿。是菩萨相应知。已说菩萨诸相差别。次说菩萨诸名差别。偈曰。

应知诸菩萨　　亦名摩诃萨
亦名有慧者　　亦名上成就
亦名降伏子　　亦名降伏持
亦名能降伏　　亦名降伏牙
亦名为勇猛　　亦名为上圣
亦名为导师　　亦名大名称
亦名为有悲　　亦名大福德
亦名自在行　　亦名正说者

释曰。此十六名皆依义立。一切菩萨总有此名。若人闻有此名。应知即是菩萨。已说菩萨诸名差别。次说菩萨诸义差别。偈曰。

实觉大义觉　　一切觉恒觉
及以方便觉　　五觉名菩萨

释曰。由有五觉故名菩萨。一者实义觉。觉人法无我故。二者大义觉。觉自他义故。三者一切觉。觉一切种义故。四者恒觉。虽现涅槃觉无尽故。五者方便觉。觉随物机而作方便故。偈曰。

随我及小见　　及以诸识身
亦于虚分别　　四觉名菩萨

释曰。复由四觉名为菩萨。一随我觉。由觉心故。心谓阿梨耶识。二小见觉。由觉意故。意谓与我见等四惑相应缘阿梨耶识者。三识身觉。由觉识故。识谓六识身。四虚分别觉。由觉不真分别故。不真分别者。即前心意识。一切菩萨唯觉。此是不真分别故。偈曰。

无境及真义　　永无亦圆满
亦说不可得　　五觉名菩萨

释曰。复由五觉名为菩萨。一无境觉。觉依他性故。二真义觉。觉真实性故。三永无觉。觉分别性故。四圆满觉。觉一切境一切种故。五不可得觉。觉三轮清净故。三轮者。一应觉。谓菩萨境。二依觉。谓菩萨身。三觉性。谓菩萨智。此三不可得故。名不可得觉。偈曰。

成就及处所　　胎藏随次现
及以断深疑　　五觉名菩萨

释曰。复由五觉名为菩萨。一成就觉。谓成佛果。二处所觉。谓住兜率天宫。三胎藏觉。谓入母胎。四随次现觉。谓出胎受欲出家修行成道。五断深疑觉。谓为诸众生转大法轮。偈曰。

得不得及住　　于自亦于他
有说与无说　　有慢及慢断
未熟亦已熟　　如此十一种
一切皆能觉　　是故名菩萨

释曰。复由十一种觉故名菩萨。得不得及住者。如其次第过去未来现在觉。于自亦于他者。谓内觉外觉。有说与无说者。谓粗觉细觉。有慢及慢断者。谓劣觉胜觉。未熟亦已熟者。谓远觉近觉。未熟者觉彼久远方觉。已熟者觉彼于近即觉。功德品究竟。
