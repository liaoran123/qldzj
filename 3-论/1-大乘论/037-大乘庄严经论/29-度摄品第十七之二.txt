
释曰。已说修习六波罗蜜。次说六波罗蜜差别。六波罗蜜差别各有六义。一者自性。二者因。三者果。四者业。五者相应。六者品类。偈曰。

施彼及共思　　二成亦二摄
具住不悭故　　法财无畏三

释曰。此偈明檀波罗蜜六义。施彼者是施自性。由以己物施诸受者故。共思者是施因。由无贪善根与思俱生故。二成者是施果。由财成就及身成就故。言身成就者。具摄命等五事。如五事经中说。施食得五事。一者得命。二者得色。三者得力。四者得乐五者得辩。二摄者是施业。由自他二摄满足及大菩提满足故。具住不悭故者。是施相应。由具足住不悭人心中故。法财无畏三者。是施品类。品类有三。一者法施。二者财施。三者无畏施故。如是六义。智者应知应习。偈曰。

六支灭有边　　善道及持等
福聚具足故　　二得为二种

释曰。此偈明尸波罗蜜六义。六支者是戒自性。由住具戒乃至受学诸学足故。灭有边者是戒因。灭是涅槃。为求涅槃度诸有边受行戒故。善道者是戒果。善道及不悔等次第五心住因戒得故。持等者是戒业。戒有三能。一者能持。由能任持一切功德如大地故。二者能静。由能止息一切烦恼火热故。三者无畏。由能不起一切怖憎等诸罪缘起岂畏起诸罪故。福聚具足故者。是戒相应。由一切时身口意业皆行善行故。二得为二种者。是戒品类。二得谓受得及法得。受得者。摄波罗提木叉护。法得者。摄禅护及无流护故。偈曰。

不报耐智性　　大悲及法依
五德并二利　　具胜彼三种

释曰。此偈明羼提波罗蜜六义。不报耐智性者。是忍自性。一不报。二耐。三智。此三次第是三忍自性。不报者是他毁忍自性。耐者是安苦忍自性。智者是观法忍自性。大悲及法依者是忍因。一大悲为因。二法依为因。法依者。谓受戒及多闻故。五德者是忍果。如经中说。忍得五种果。一得少憎愱。二得不坏他意。三得喜乐。四得临终不悔。五得身坏生天。二利者是忍业。由三忍故能作自利利他二种业。如经偈说。作彼二义。自利利他。若知他嗔。于彼自息。具胜者。是忍相应忍难行故名最胜。具足最胜名相应。如经中说。忍最上难行故。彼三种者。是忍品类。彼人有三品。一他毁忍。二安苦忍。三观法忍故。偈曰。

于善于正勇　　有信有欲故
念增及对治　　具德彼七种

释曰。此偈明毗梨耶波罗蜜六义。于善于正勇者。是精进自性。遮余业中勇猛故言善。除外道解脱中勇猛故言正。有信有欲故者。是精进因。由信及求精进得起故。念增者。是精进果。念定等功德复由精进起故。对治者。是精进业。如经中说。起精进者能得乐住。不杂诸恶不善法故。具德者。是精进相应。由具无贪等功德故。彼七种者。是精进品类。彼人有七品精进。一学戒精进。二学定精进。三学慧精进四身精进。五心精进。六无间精进。七尊重精进。偈曰。

心住及念进　　乐生亦通住
诸法之上首　　彼种三复三

释曰。此偈明禅波罗蜜六义。心住者。是定自性。由心住内故。念进者。是定因。有念故于缘不忘。依进故禅定得起。乐生者是定果。离退方便离果不虚故。通住者。是定业。通谓五通。住谓三住。圣住天住梵住。禅定能令五通及三住皆得自在住故。诸法之上首者。是定相应。如经中说。三摩提者诸法上首故。彼种三复三者。是定品类。彼人有二种三品。一者有觉有观无觉有观无觉无观三品故。二者喜俱乐俱舍俱三品故。偈曰。

正择与定持　　善脱及命说
诸法之上首　　彼亦有三种

释曰。此偈明般若波罗蜜六义。正择者。是慧自性。由离邪业及世间所识业。正择出世间法故。定持者。是慧因。由定持慧如实解法故。善脱者。是慧果。谓于染污得善解脱。何以故。由世间出世间大出世间正择故。命说者。是慧业。由慧命及善说慧命者以彼无上正择为命故。善说者。正说正法故。诸法之上首者是慧相应。如经中说。般若者一切法中上故。彼亦有三种者。是慧品类。彼人有世间出世间大出世间三品正择故。已说六波罗蜜差别。次说六波罗蜜摄行。偈曰。

一切白净法　　应知乱定俱
六度总三双　　是类皆悉摄

释曰。一切白净法者。谓檀等诸行法。应知彼行法总摄有三种。一者乱。二者定。三者俱。彼乱者以前二波罗蜜摄施戒不定故。定者以后二波罗蜜摄禅及实慧定故。俱者以中二波罗蜜摄忍及精进定不定故。已说六波罗蜜摄行。次说六波罗蜜治障。偈曰。

檀离七着故　　不着说七种
应知余五度　　障治七皆然

释曰。檀离七着故不着说七种者。彼檀著有七种。一资财着。二慢缓着。三偏执着。四报恩着。五果报着。六障碍着。七散乱着。此中障碍著者。谓檀所对治贪。随眠不断故。散乱著者。散乱有二种。一下意散乱求小乘故。二分别散乱分别三轮故。由菩萨行檀时远离此七着故说七不着。应知余五度障治七皆然者。应知戒等五波罗蜜亦各有七着。离七着故亦各说七不着。此中有差别者。翻檀波罗蜜离资财着。即是戒等五波罗蜜离第一着。所谓戒离破戒着。忍离嗔恚着。精进离懈怠着。禅定离乱心着。智慧离愚痴着。戒等离障碍著者。彼障随眠皆断除故。戒等离分别著者。随其三轮不分别故。已说六波罗蜜治障。次说六波罗蜜功德。此中先说利他功德。偈曰。

恒时舍身命　　离求愍他故
因施建菩提　　智摄施无尽

释曰。此偈显示檀波罗蜜利他功德。恒时舍身命者。谓诸菩萨一切时施自身命与一切求者故。离求愍他故者。不求报恩及以爱果由大悲为因故。因施建菩提者。因是施已建立一切众生于三乘菩提故。智摄施无尽者。此施由无分别智所摄乃至无余涅槃其福无尽无穷利益一切众生故。偈曰。

恒时守禁勤　　离戒及善趣
因戒建菩提　　智摄戒无尽

释曰。此偈显示尸波罗蜜利他功德恒时守禁勤者。菩萨有三聚戒。一律仪戒。二摄善法戒。三摄众生戒。初戒以禁防为体。后二戒以勤勇为体。诸菩萨一切时恒守护故。离戒及善趣者。谓不着得戒及不求爱果故。偈曰。

恒时耐他毁　　离求畏无能
因忍建菩提　　智摄忍无尽

释曰。此偈显示羼提波罗蜜利他功德。恒时耐他毁者。诸菩萨于一切时若一切众生以一切极恼事来毁菩萨。菩萨悉能忍受故。离求畏无能者。不求报恩不求善趣不为怖畏不为无能故。偈曰。

恒时誓勤作　　杀贼为无上
因进建菩提　　智摄进无尽

释曰。此偈显示毗梨耶波罗蜜利他功德。恒时誓勤作者。诸菩萨无比修精进有二自性。一弘誓为自性。二勤方便为自性。杀贼为无上者。菩萨修精进但为杀自他烦恼贼。为得无上菩提故。偈曰。

恒时习诸定　　舍禅下处生
因定建菩提　　智摄定无尽

释曰。此偈显示禅波罗蜜利他功德。恒时习诸定者。诸菩萨摄无边三摩提而修习故。舍禅下处生者。弃舍无上禅乐住来就下劣处受生。何以故。由大悲故。偈曰。

恒了真余境　　佛断尚不着
因智建菩提　　悲摄智无尽

释曰。此偈显示般若波罗蜜利他功德。恒了真余境者。了真谓第一义谛平等相。人法二无我智故。余境谓无边。名相等差别故。佛断尚不著者。佛断谓涅槃诸菩萨修般若尚不着佛涅槃。何况求生死。此中前五波罗蜜。以无分别智摄故。乃至无余涅槃功德无尽。般若波罗蜜。以大悲摄故。恒不舍众生功德无尽。六偈别说利他功德已。次以一偈总说前义。偈曰。

广大及无求　　最胜与无尽
当知一一度　　四德悉皆同

释曰。四功德者。一广大功德。二无求功德。三最胜功德。四无尽功德。前六偈第一句显广大功德。利多众生故。第二句显无求功德。第三句显最胜功德。第四句显无尽功德。复次六波罗蜜复有清净功德。偈曰。

得见及遂愿　　并求合三喜
菩萨喜相翻　　彼退悲极故

释曰。此偈显示檀波罗蜜清净功德。彼乞求者于菩萨生三喜。一得见时生喜。二遂愿时生喜。三求见求遂时生喜。由不见不遂时不生喜故。菩萨一切时于乞求者翻彼三喜亦生三喜。一得见彼时生喜。二遂彼愿时生喜。三求见求遂彼时生喜。此中应知。彼求者三喜不如菩萨三喜。何以故。菩萨大悲具足故。偈曰。

自身财眷属　　由悲恒喜施
彼三远离行　　何因不禁守

释曰。此下显示尸波罗蜜清净功德。此偈明远离身三恶行。菩萨于自身自财自眷属中。由大悲故尚恒欢喜好施于他。况于他身他财他眷属中。三种远离行而不禁守耶。偈曰。

不顾及平等　　无畏亦普施
悲极有何因　　恼他而妄语

释曰。此偈明远离妄语恶行。凡起妄语有四因缘。一为自利。恋身命故。二为利他。利所爱故。三为怖畏。惧王法故。四为求财。有所须故。菩萨则不尔。一者不顾。不恋身命故。二者平等。他身与自得等心故。三者无畏。离五怖故。四者普施。以一切物施一切故。菩萨悲愍恒深。复有何因而起妄语。偈曰。

平等利益作　　大悲惧他苦
亦勤成熟生　　极远三语过

释曰。此偈明远离余三语恶行。菩萨于一切众生恒作平等利益。岂欲坏他眷属而作两舌。菩萨大悲恒欲拔除一切众生之苦。于他苦中极生怖惧。岂欲为苦于他而作恶口。菩萨恒行正勤。恒欲成熟一切众生。岂欲不成熟他而作绮语。是故菩萨能极远离此三语过。偈曰。

普施及有悲　　极善缘起法
何因不能耐　　意地三烦恼

释曰。此偈明远离意三恶行。菩萨由普施一切物故离贪烦恼。由大悲故离嗔烦恼。由极善缘起法故离邪见烦恼。如是等破戒对治差别。是菩萨戒清净功德。偈曰。

损者得益想　　苦事喜想生
菩萨既如是　　忍谁何所忍

释曰。此偈显示羼提波罗蜜清净功德。损者得益想者。菩萨于彼不饶益者得饶益想。应须忍辱。何以故。为成忍辱因故。苦事喜想生者。菩萨于受苦事中更生喜想。何以故。成就利他因故。菩萨既无不饶益想起处及苦想起处。于谁边起忍于何事起忍。偈曰。

菩萨他想断　　爱他过自爱
于他难行事　　精进即无难

释曰。此偈显示毗梨耶波罗蜜清净功德。菩萨为他难行精进而得不难。何以故。他想断故。及一切时生于他爱。过自爱故。菩萨如是为他精进。岂复难行。是故精进清净。偈曰。

少乐二自乐　　着退尽痴故
是说三人禅　　菩萨禅翻彼

释曰。此偈显示禅波罗蜜清净功德。少乐者。谓世间禅。二自乐者。谓声闻禅及缘觉禅。著者。若世间禅着自见。若二乘禅着涅槃。退者。谓世间禅。尽者。谓二乘禅。无余涅槃时尽故。痴者。彼三人禅如其所应。有染痴无染痴故。菩萨禅翻彼者。谓翻彼三人禅。何以故。多乐自乐他乐故。不着不退无尽无痴故。是谓禅定清净功德。偈曰。

暗触及二灯　　如是三人智
譬如日光照　　菩萨智无比

释曰。此偈显示般若波罗蜜清净功德。譬如暗中以手触物。凡夫人智亦如是。何以故。得少境故。不明了故。不恒定故。譬如二灯室中照物。声闻人智及缘觉智亦如是。何以故。得少境故。渐明了故。未极净故。譬如日光照物。菩萨智亦如是。何以故。得遍满故。以明了故。极清净故。如是无比。是谓菩萨般若清净功德。复次六波罗蜜后有八种无上功德。偈曰。

依类缘回向　　因智田依止
如是八种胜　　无上义应知

释曰。八无上者。一依二类三缘四回向五因六智七田八依止。问此八于六度云何得无上。答檀依者。以依菩萨故。檀类者。此有三种。一物施。以舍自身命故。二无畏施。以救济恶道生死畏故。三法施。以说大乘法故。檀缘者。以大悲为缘起故。檀回向者。以求大菩提故。檀因者。以先世施业熏习种子为因故。檀智者。以无分别智观察三轮。不分别施者受者财物故。檀田者。田有五人。一求人。二苦人。三无依人。四恶行人。五具德人。应知此中以具德胜人为无上。檀依止者。由三种依止故。一依止信向。二依止思惟。三依止三昧。依止信向者。如分别修中信思惟所说。依止思惟者。如分别修中味思惟随喜思惟希望思惟所说。依止三昧者。谓依金刚藏等定。如势力依止修中所说。如是依等无上故檀得无上。如檀八无上。戒等五波罗蜜八无上。应知亦尔。此中戒品类无上者。谓菩萨戒。忍品类无上者。谓来杀菩萨者卑下劣弱。精进品类无上者。谓修诸波罗蜜所对治断。禅品类无上者。谓菩萨三摩提。智品类无上者。谓缘如如境。戒等由胜田无上者。谓大乘法。余六无上如檀中说。复次檀及精进复有不共差别功德。问檀差别云何。偈曰。

施一令得乐　　多劫自受苦
尚舍为爱深　　何况利翻彼

释曰。若诸菩萨施一众生令其得乐。自身多劫受贫穷苦尚施无吝。由爱深故。爱深者。谓悲差别。何况施一众生令其得乐。自身多劫获大福利也。偈曰。

乞者随所欲　　菩萨一切舍
彼求为身故　　利彼百种施

释曰。此偈上半总说。谓随彼所求菩萨悉舍。下半解释。谓彼乞者为自利故一切欲得。菩萨为利他故百种悉舍。偈曰。

舍身尚不苦　　何况余财物
出世喜得故　　起苦是无上

释曰。菩萨舍身时。由心故不生苦。此心显示菩萨出世间。何以故。得欢喜故。问此喜从何得。答从起苦得。是故起苦是菩萨无上。是故菩萨在出世间上。偈曰。

乞者一切得　　得喜非大喜
菩萨一切舍　　喜彼喜大故

释曰。乞者所须菩萨皆施。乞者得喜。此喜非是大喜。问何故。答由菩萨一切皆舍喜彼得财。此喜为大。夺彼喜故。偈曰。

乞者一切得　　有财非见富
菩萨一切舍　　无财见大富

释曰。此偈显菩萨财无尽差别。偈曰。

乞者一切得　　非大饶益想
菩萨一切舍　　得大饶益想

释曰。此显菩萨大悲差别。偈曰。

乞者自在取　　如取路傍果
菩萨能大舍　　余人无是事

释曰。此显菩萨无著差别。问说檀不共功德差别已。精进不共功德差别复云何。偈曰。

胜因依业种　　对治等异故
如是六种义　　精进有差别

释曰。精进有六种差别。一胜差别。二因差别。三依止差别。四业差别。五种差别。六对治差别。此偈总举。余偈别释。偈曰。

白法进为上　　进亦是胜因
及得诸善法　　进则为依止

释曰。此偈说精进胜差别因差别依止差别。白法进为上者。说最胜差别。由于一切善法中说精进为最胜故。进亦是胜因者。说因差别。由说精进是无上因故。及得诸善法进则为依止者。说依止差别。由依止精进得一切善法故。偈曰。

现乐与世法　　出世及资财
动静及解脱　　菩提七为业

释曰。此偈说精进业差别。此业差别有七种。一得现法乐住。二得世间法。三得出世间法。四得资财。五得动静。动静者。由是世间不究竟故。六得解脱。解脱者。由断身见故。七得菩提。菩提者。由大菩提故。偈曰。

增减及增上　　舍障亦入真
转依与大利　　六说精进种

释曰。此偈说精进种差别种差别有六种。一增减精进。谓四正勤。二恶法减二善法增故。二增上精进。谓五根。由于解脱法为增上义故。三舍障精进。谓五力。由彼障碍不能碍故。四入真精进。谓七觉分。由见道建立故。五转依精进。谓八圣道分。由修道是究竟转依因故。六大利精进。谓六波罗蜜。由自利利他故。偈曰。

种复有五异　　弘誓将发行
无下及不动　　第五说无厌

释曰。五异者。一弘誓精进。谓欲发起行故。二发行精进。谓现行诸善故。三无下精进。谓得大果下体无故。四不动精进。谓寒热等苦不能动故。五无厌精进。谓不以少得为足故。此五种如经中所说。有弘誓精进。有现起精进。有勇猛精进。有坚固精进。有不舍佛道精进。于诸善法中。如其次第应知。偈曰。

三种下中上　　由依三乘尔
亦二下上觉　　利有小大故

释曰。彼精进依人差别。复说三种及二种。三种者。依三乘行人差别。如其次第。下中上精进故。问何因复二种。答下上觉故。下觉者。依二乘行人。上觉者。依大乘行人。如其次第。说于小利及大利故。何以故。为自利故。为他利故。偈曰。

财着烦恼着　　厌着知足着
四着不能退　　对治分四种

释曰。此偈说精进对治差别。由对治四著有四不退。说四种对治差别。问此云何。答檀等诸行。由四着为碍故而不得行。一者财着。于财极吝故。二者烦恼着。于财起染故。三者厌着。于檀等行有退屈故。四者知足着。于少施等喜满足故。行精进者对治如此四着。能得不退故说四种对治差别。已说六波罗蜜功德。次说六波罗蜜互显。偈曰。

相摄及差别　　依法亦为因
六度互相成　　一切种分别

释曰。六波罗蜜相成自有四义。一相摄。二差别。三依法。四为因。相摄者。无畏施摄戒忍二度。由此二度能与无畏故。法施摄定智二度。由此二度能与法故。俱施摄精进一度。由此一度能行二施故。问戒摄几种。答摄善法戒一切檀等皆摄。如是忍等互摄如其所应作。差别者。檀等六种即为六施。谓施施戒施乃至般若施。于他相续建立檀等故。依法者所有诸经所有檀等诸义显示。所有檀等诸义所有诸经显示。处处相摄应知。为因者。谓檀为戒等因。何以故。不顾财者能行戒等故。戒亦施等因。何以故。比丘受护者能舍一切所有受故。住戒者。能具足忍等故。又受摄善法戒为檀等故。如是忍等互为因。如其所应作。如是说六波罗蜜义已。次说四摄行。偈曰。

布施将爱语　　利行并同利
施平及彼说　　建立亦自行

释曰。四摄者。一布施摄。二爱语摄。三利行摄。四同利摄。施平者。即布施摄。彼说者。谓爱语摄。说彼波罗蜜义故。建立者谓利行摄。建立众生于波罗蜜中故。自行者。谓同利摄。建立他已自亦如是行故。问何故说此四摄体。答此说摄他诸方便。偈曰。

摄他四方便　　即是四摄性
随摄亦摄取　　正转及随转

释曰。布施者。是随摄方便。由财施随他身起摄故。爱语者。是摄取方便。由无知疑惑者令受义故。利行者。是正转方便。由此行诸善转故。同利者。是随转方便。菩萨自如说行众生知已先未行善亦随行故。问四摄业云何。偈曰。

令器及令信　　令行亦令解
如是作四事　　次第四摄业

释曰。布施者。能令于法成器。由随顺于财则堪受法故。爱语者。能令于法起信。由教法义彼疑断故。利行者。能令于法起行。由如法依行故。同利者。能令彼得解脱。由行净长时得饶益故。是为四摄业。问世尊亦说二摄。此云何。偈曰。

四体说二摄　　财摄及法摄
财一法有三　　次第摄四摄

释曰。此四摄体。世尊余处说为二摄。谓财摄法摄。即以二摄摄于四摄。财摄摄初一摄。法摄摄后三摄。问云何摄后三。答法有三种。一所缘法。二所行法。三所净法。如其次第摄后三摄。应知偈曰。

下中上差别　　如是四摄种
倍无及倍有　　亦纯合三益

释曰。四摄种差别有三。谓下中上。由诸菩萨摄三乘人差别故。由此三种差别次第复有三益。一倍无益二倍有益。三纯有益。倍无益者。谓解行地菩萨摄。倍有益者。谓入大地菩萨摄。纯有益者。谓八地已上菩萨摄。由彼决定能令众生成就故。偈曰。

菩萨欲摄众　　依此四方便
大利及易成　　得赞三益故

释曰。若诸菩萨欲摄徒众者。一切皆须依此四摄以为方便。何以故。由一切大利得成就故。由是乐易方便故。由得诸佛称扬故。偈曰。

四摄于三世　　恒时摄众生
成就众生道　　非余唯四摄

释曰。此四摄于三世中已摄当摄现摄一切众生。是故此四摄是成熟众生道。非余诸道。余道无体故。别说六度四摄已。次以一偈总结前义。偈曰。

不着及寂静　　能耐将意勇
不动并离相　　亦摄摄众生

释曰。此偈上三句结六度义。下一句结四摄义。偈义如前解。菩萨以此六行行此四摄。显示六波罗蜜。成就自利利他。四摄成就亦尔。是故如其次第。先说六度。后说四摄。度摄品究竟。
