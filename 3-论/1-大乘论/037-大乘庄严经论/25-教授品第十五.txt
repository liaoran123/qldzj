
释曰。已说菩萨随修。次说如来教授。偈曰。

行尽一僧祇　　长信令增上
众善随信集　　亦具如海满

释曰。行尽一僧祇长信令增上者。若诸菩萨行行尽一阿僧祇劫。尔时长养于信方至上品。问独信增耶。答众善随信集亦具如海满。谓于信增时一切众善随信聚集。亦得具足如大海水湛然圆满。偈曰。

聚集福德已　　佛子最初净
极智及软心　　勤修诸正行

释曰。聚集福德已者。如前所说聚集故。佛子最初净者。令护清净故。及于大乘作正直见。不颠倒受义故。极智者。得多闻故。软心者。离诸障故。勤修诸正行者。有堪能故。偈曰。

自后蒙诸佛　　法流而教授
增益寂静智　　进趣广大乘

释曰。自后蒙诸佛法流而教授者。此诸菩萨从此已后。蒙诸佛如来以修多罗等法而为说之。譬如为说十地经。增益寂静智进趣广大乘者。此菩萨若得教授则增益奢摩他智。于广大乘而能进修。如是得教授已。次起六种心。偈曰。

想名及了句　　思义亦义知
法总亦义求　　六心次第起

释曰。六心者。一根本心。二随行心。三观察心。四实解心。五总聚心。六悕望心。想名者。谓根本心。初于修多罗等法观察无有二义。唯想名聚故。了句者。谓随行心。次随诸句决了差别及次第故。思义者。谓观察心。次于彼义内正思惟故。义知者。谓实解心。于彼思义如实知故。法总者谓总聚心。更聚前法复总观故。义求者。谓悕望心。于彼义趣求得意故。如是起六心已。次起十一种作意。偈曰。

有求亦有观　　一味将止道
观道及二俱　　拔沈并抑掉
正住与无间　　于中亦尊重
置心一切缘　　作意有十一

释曰。十一种作意者。一有觉有观作意。二无觉有观作意。三无觉无观作意。四奢摩他作意。五毗钵舍那作意。六二相应作意。七起相作意。八摄相作意。九舍相作意。十恒修作意。十一恭敬作意。有求者。谓有觉有观作意。此作意以意言相续观察诸法。有观者谓无觉有观作意。此作意虽离于觉亦以意言相续观察诸法。一味者。谓无觉无观作意。此作意离于意言而相续观察诸法。止道者。谓奢摩他作意。此作意但缘诸法名。观道者。谓毗钵舍那作意。此作意但缘诸法义。二俱者。谓二相应作意。此作意能一时缘名义拔沈者。谓起相作意。此作意若缘名心沈即能策起。抑掉者。谓摄相作意。此作意若缘义心散即能摄持。正住者。谓舍相作意。此作意若心平等能住舍心。无间者。谓恒修作意。此作意能依正住修习无废。尊重者。谓恭敬作意。能于习时尊重名义。如是起十一种作意已。复应修习九种住心。偈曰。

系缘将速摄　　内略及乐住
调厌与息乱　　或起灭亦尔
所作心自流　　尔时得无作
菩萨复应习　　如此九住心

释曰。九种住心者。一安住心。二摄住心。三解住心。四转住心。五伏住心。六息住心。七灭住心。八性住心。九持住心。此九住教授方便。应知系缘者。谓安住心。安心所缘不令离故。速摄者。谓摄住心。若觉心乱速摄持故。内略者。谓解住心。觉心外广更内略故。乐住者。谓转住心。见定功德转乐住故。调厌者。谓伏住心。心若不乐应折伏故。息乱者。谓息住心。见乱过失令止息故。或起灭亦尔者。谓灭住心。贪忧等起即令灭故。所作心自流者。谓性住心。所作任运成自性故。尔时得无作者。谓持住心。不由作意得总持故。如是修习得住心已。次令此心得最上柔软。偈曰。

下倚修令进　　为进习本定
净禅为通故　　当成胜软心

释曰。下倚修令进为进习本定者。菩萨得住心时。应知已得下品身倚心倚。为增进此倚更修根本禅定。问更修本定为何功德。答净禅为通故当成胜软心。诸菩萨为起诸神通故。为欲成就最胜柔软心故。是故进修本定。问起诸神通欲何所作。胜柔软心复云何成。偈曰。

起通游诸界　　历事诸世尊
最上软心得　　供养诸佛故

释曰。起通游诸界历事诸世尊者。诸菩萨欲往无量世界。欲经无量劫数。欲历无量诸佛。欲承事供养及闻正法。为此事故起诸神通。问何故作此事。答最上软心得供养诸佛故。由供养诸佛为因故。更得成就第一胜柔软心。如是得胜心已。便得诸佛之所称扬。偈曰。

未入净心前　　五种称扬得
器体成净故　　堪进无上乘

释曰。未入净心前五种称扬得者。谓此菩萨于净心地前。先得如来称扬。其五种功德问此称扬于菩萨有何利益。答器体成净故堪进无上乘。此菩萨得如来称扬已。便成就清净器体。于无上乘则堪进入。问如来称扬彼菩萨。何等五功德。偈曰。

念念融诸习　　身倚及心倚
圆明与见相　　满净诸法身

释曰。五功德者。一者融习。二者身倚。三者心倚。四者圆明。五者见相。融习者。一一刹那消融一切习气聚故。身倚者。修习轻安遍满身故。心倚亦尔。圆明者。圆解一切种空离分数故。见相者。见无分别相为后清净因故。满净诸法身者。为满为净一切种法身。常作如是五因故。问何时满何时净。答十地时满。佛地时净。此中应知五种功德。前三是奢摩他分。后二是毗钵舍那分。菩萨于此时中于世间法皆得具足。如是得称扬已。次起通达分善根。偈曰。

尔时此菩萨　　次第得定心
唯见意言故　　不见一切义

释曰。此菩萨初得定心离于意言。不见自相总相一切诸义。唯见意言。此见即是菩萨暖位。此位名明。如佛灰河经中所说明。此明名见法忍。偈曰。

为长法明故　　坚固精进起
法明增长已　　通达唯心住

释曰。此中菩萨为增长法明故起坚固精进。住是法明通达唯心。此通达即是菩萨顶位。偈曰。

诸义悉是光　　由见唯心故
得断所执乱　　是则住于忍

释曰。此中菩萨若见诸义悉是心光。非心光外别有异见。尔时得所执乱灭。此见即是菩萨忍位。偈曰。

所执乱虽断　　尚余能执故
断此复速证　　无间三摩提

释曰。此中菩萨为断能执乱故。复速证无间三摩提。问有何义故此三摩提名无间。答由能执乱灭时尔时入无间。故受此名。此入无间即是菩萨世间第一法位。随其次第说暖等诸位已。次说见道起。偈曰。

远离彼二执　　出世间无上
无分别离垢　　此智此时得

释曰。远离彼二执者。所执能执不和合故。出世间无上者。得无上乘故。无分别者。即彼二执分别无故。离垢者。见道所断烦恼灭故。菩萨尔时名远尘离垢得法眼净。偈曰。

此即是转依　　以得初地故
后经无量劫　　依净方圆满

释曰。此即是转依以得初地故者此离垢。即是菩萨转依位。何以故。得初地故。问依极净耶。答后经无量劫依净方圆满。非于此初即得极清净。由后经无量阿僧祇劫。此依方得清净圆满故。偈曰。

尔时通法界　　他自心平等
平等有五种　　五无差别故

释曰。尔时通法界他自心平等者。菩萨于初地即得通达平等法界。由此通达故能观他身即是自身。亦得心平等。问此时得几种心平等。答平等有五种。五无差别故。何谓为五。一者无我平等。谓于自他相续不见有我。无差别故。二者有苦平等。谓于自他相续所有诸苦。无差别故。三者所作平等。谓于自他相续欲作断苦。无差别故。四者不求平等。谓于自他所作不求反报。无差别故。五者同得平等。如余菩萨所得我得亦尔。无差别故。偈曰。

诸行虚分别　　净智了无二
解脱见所灭　　如是说见道

释曰。诸行虚分别净智了无二者。此中菩萨于三界诸行唯见不真分别。以极净智了彼无二。净智者。出世间故。无二者。二执无故。彼无二体即法界也。解脱见所灭如是说见道者。谓解脱见道所灭烦恼。法界即是解脱。若见解脱灭烦恼时。说名菩萨初得见道。偈曰。

无体及似体　　自性合三空
于此三空解　　此说名解空

释曰。三空者。一无体空。谓分别性。彼相无体故。二似体空。谓依他性。此相如分别性无体故。三自性空。谓真实性。自体空自体故。此偈显菩萨得空解脱门。偈曰。

应知缘无相　　悉尽诸分别
此中无愿缘　　不真分别尽

释曰。此偈上半显得无相解脱门。下半显得无愿解脱门。应知此中菩萨具得三解脱门。偈曰。

此时所得法　　一切菩提分
应知彼菩萨　　同得如见道

释曰。一切菩提分者。谓四念处等。彼菩萨得见道时亦得此法。偈曰。

觉世唯诸行　　无我唯苦着
无义自我灭　　大义依大我

释曰。觉世唯诸行无我唯苦著者。此菩萨觉诸世间但是诸行实无有我。众生计着唯着苦耳。无义自我灭者。谓染污身见灭故。大义者。利益一切众生故。大我者。以一切众生为自己故。此中菩萨灭自我见。依大我见作众生利益事。是谓大义依大我。偈曰。

无我复我见　　无苦亦极苦
益彼不求报　　以利自我故

释曰。此中诸菩萨。无我者。谓无自身无义我见。复我见者。谓有他身大义我见。无苦者。谓无自身所起诸苦。亦极苦者。谓有他身所起诸苦。益彼不求报者。无悕望故。何以故。以利自我故。诸菩萨利益众生时。即是利益自我。是故无外希望。偈曰。

自脱心最上　　他缚即坚广
苦边不可尽　　如是应勤作

释曰。自脱心者。谓灭自见道所断烦恼故。最上者。此解脱由无上乘故。他缚即坚广者。由一切众生相续所起烦恼故。苦边不可尽者。众生界无边如虚空故。如是应勤作者。众生如是苦。菩萨应为众生断苦。作边作已复作。不应休息故。偈曰。

自苦不自忍　　岂忍他诸苦
此生及穷生　　翻彼谓菩萨

释曰。众生于一期生苦及穷生死际。不可思议苦无能忍受者。此菩萨翻彼不能忍受。悉能为之忍受故。言翻彼谓菩萨。偈曰。

于他行等爱　　利彼不退转
希有非希有　　他利自利故

释曰。于他行等爱利彼不退转者。菩萨于一切众生行。平等爱心无有差别。若求乐利益。若行乐利益。若求行时。利益之心无有退转。希有非希有他利自利故者。此不退转事于诸世间希有最上。然此希有亦非希有。何以故。他得益时即是菩萨自得益故。偈曰。

余地说修道　　二智勤修习
无分别建立　　净法及众生

释曰。余地者。谓后九地。问余地何所修。答二智勤修习。二智者。一无分别智。二如所建立智。无分别智谓出世智。如所建立智谓后得世智。问此二智有何功能。答净法及众生。此中无分别智成熟佛法。是其功能。如所建立智成熟众生是其功能。偈曰。

修位二僧祇　　最后得受职
入彼金刚定　　破诸分别尽

释曰。修立二僧祇最后得受职者。二僧祇谓第二及第三大劫阿僧祇。最后谓究竟修。于此修位方便受职。问受职已更何所作。答入彼金刚定破诸分别尽。问因何义故名金刚定。答分别随眠此能破故。是故此定名金刚喻。偈曰。

转依究竟净　　成就一切种
住此所作事　　但为利群生

释曰。转依究竟净者。谓永离一切烦恼障及智障故。成就一切种者。谓得一切种智由无上故。住此所作事者。谓住此位中乃至穷众生生死际。示现成道及现涅槃故。问此事何所为。答但为利群生。如此等事一向但为利益一切众生故。自下次明因大教授得大义利。偈曰。

牟尼尊难见　　常见得大义
以闻无等法　　净信资养心

释曰。此偈明菩萨因大教授常得现前见佛常闻无等正法。常起极深净信遍满于心。此明初时得大义利。偈曰。

若于教授中　　法门如欲住
如人拔险难　　佛劝亦如是

释曰。若于教授中法门如欲住者。有诸菩萨于教授时中。或于如来法门。心欲乐住也。如人拔险难佛劝亦如是者。譬如有人堕在深坑。有能捉发悬掷高岸。佛劝亦尔。若彼菩萨乐住寂灭深坑。诸佛如来。强能置之佛果高岸。此明次时得大义利。偈曰。

世间极净眼　　胜觉无分别
譬如大日出　　除幽朗世间

释曰。若诸菩萨成佛时。永退一切世间法故眼得最极清净。尔时名得无分别胜觉。譬如日轮大出能除幽暗照朗世间。此明毕竟时得大义利。如是广说已。次以一偈总结前义。偈曰。

佛子善集满　　成就极广定
恒受尊教授　　能穷功德海

释曰。此偈义如文显现。教授品究竟。
