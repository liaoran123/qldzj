
释曰。已说求染净。次说求唯识。偈曰。

能取及所取　　此二唯心光
贪光及信光　　二光无二法

释曰。能取及所取此二唯心光者。求唯识人应知。能取所取。此之二种唯是心光。贪光及信光二光无二法者。如是贪等烦恼光。及信等善法光。如是二光亦无染净二法。何以故。不离心光别有贪等信等染净法故。是故二光亦无二相。偈曰。

种种心光起　　如是种种相
光体非体故　　不得彼法实

释曰。种种心光起如是种种相者。种种心光即是种种事相。或异时起。或同时起。异时起者。谓贪光嗔光等。同时起者。谓信光进光等。光体非体故不得彼法实者。如是染位心数净位心数。唯有光相而无光体。是故世尊不说彼为真实之法。已说求唯识。次说求诸相。偈曰。

所相及能相　　如是相差别
为摄利众生　　诸佛开示现

释曰。相有二种。一者所相。二者能相。此偈总举。余偈别释。偈曰。

共及心及见　　及位及不转
略说所相五　　广说则无量

释曰。共及心及见及位及不转者。所相有五。一者色法。二者心法。三者心数法。四者不相应法。五者无为法。彼共者谓色法。心者谓识法。见者谓心数法。位者谓不相应法。不转者谓虚空等无为法。略说所相五广说则无量者。彼识常起如是五相。此五所相是世尊略说。若广说者则有无量差别。已说所相诸相。次说能相诸相。偈曰。

意言与习光　　名义互光起
非真分别故　　是名分别相

释曰。能相略说有三种。谓分别相。依他相。真实相。此偈显示分别相。此相复有三种。一有觉分别相。二无觉分别相。三相因分别相。意言者谓义想。义即想境。想即心数。由此想于义能如是如是起意言解。此是有觉分别相。习光者。习谓意言种子。光谓从彼种子直起义光未能如是如是起意言解。此是无觉分别相。名义互光起者。谓依名起义。光依义起。名光境界。非真唯是分别世间。所谓若名若义。此是相因分别相。如此三种相。悉是非真分别。是名分别相。偈曰。

所取及能取　　二相各三光
不真分别故　　是说依他相

释曰。此偈显示依他相。此相中自有所取相及能取相。所取相有三光。谓句光义光身光。能取相有三光。谓意光受光分别光。意谓一切时染污识。受谓五识身。分别谓意识。彼所取相三光及能取相三光。如此诸光。皆是不真分别故。是依他相。偈曰。

无体体无二　　非寂静寂静
以无分别故　　是说真实相

释曰。此偈显示真实相真实谓如也。此相有三种。一自相。二染净相。三无分别相。无体体无二者。是真实自相。无体者。一切诸法但分别故。体者。以无体为体故。无二者。体无体无别故。非寂静寂静者。是真实染净相。非寂静者。由客尘烦恼故。寂静者。由自性清净故。以无分别故者。是真实无分别相。由分别不行境界。无戏论故。已说三种能相。复次偈曰。

应知五学境　　正法及正忆
心界有非有　　第五说转依

释曰。彼能相复有五种学境。一能持。二所持。三镜像。四明悟。五转依。能持者。谓佛所说正法。由此法持彼能缘故所持者。即正忆念。由正法所持故。镜像者。谓心界。由得定故。安心法界如先所说。皆见是名。定心为镜法界为像故。明悟者。出世间慧。彼有如实见有。非有如实见非有。有谓法无我。非有谓能取所取于此明见故。转依者。偈曰。

圣性证平等　　解脱事亦一
胜则有五义　　不减亦不增

释曰。圣性证平等解脱事亦一者。圣性谓无漏界。证平等者。诸圣同得故。解脱事亦一者。诸佛圣性与声闻缘觉平等。由解脱同故。胜则有五义不减亦不增者。虽复圣性平等。然诸佛最胜自有五义。一者清净胜。由漏习俱尽故。二者普遍胜。由刹土通净故。三者身胜。由法身故。四者受用胜。由转法轮受用不断故。五者业胜。由住兜率天等现诸化事利益众生故。不减者。谓染分减时。不增者。谓净分增时。此是五种学地解相似。彼解脱所相法及三种能相法故。已说所相能相。次说求解脱偈曰。

如是种子转　　句义身光转
是名无漏界　　三乘同所依

释曰。如是种子转者。阿梨耶识转故。句义身光转者。谓余识转故。是名无漏界者。由解脱故。三乘同所依者。声闻缘觉与佛同依止故。偈曰。

意受分别转　　四种自在得
次第无分别　　刹土智业故

释曰。意受分别转四种自在得者。若意若受若分别。如此三光若转即得四种自在。问何者为四。答次第无分别刹土智业故。一得无分别自在。二得刹土自在。三得智自在。四得业自在。偈曰。

应知后三地　　说有四自在
不动地有二　　余地各余一

释曰。应知后三地说有四自在者。谓不动地善慧地法云地。成就彼四种自在。不动地有二余地各余一者。不动地有第一无分别自在。第二刹土自在由无功用无分别故。由刹土清净故。善慧地有第三智自在。由得四辩善巧胜故。法云地有第四业自在。由诸通业无障碍故。偈曰。

三有二无我　　了入真唯识
亦无唯识光　　得离名解脱

释曰。复有别解脱门。三有二无我了入真唯识者。由知二无我为方便故。菩萨于三有中分别人法皆无有体。是故无我。如是知已。亦非一向都无有体。取一切诸法真实唯识故。亦无唯识光得离名解脱者。菩萨尔时安心唯识。识光亦无即得解脱。何以故。由人法不可得离有所得故。偈曰。

能持所持聚　　观故唯有名
观名不见名　　无名得解脱

释曰。复有别解脱门。能持所持聚者。能持谓所闻法。所持谓正忆念。聚谓福智满。由先聚力故而有所持。观故唯有名者。但有言说无有义故。复次唯名者。唯识故。复次唯名者。非色四阴故。观名不见名无名得解脱者。复次观所观名复不见名。由义无体故。又不见识故。又不见非色四阴故。如是名亦不可得。离有所得故。故名解脱。偈曰。

我见熏习心　　流转于诸趣
安心住于内　　回流说解脱

释曰。复有别解脱门。我见熏习。心流转于诸趣者。有二种我见滋灰故言熏习。由此熏习为因。是故流转生死。安心住于内。回流说解脱者。若知所缘不可得。置心于内摄令不散。即回彼流说名解脱。已说求解脱。次求无自体。偈曰。

自无及体无　　及以体不住
如执无体故　　法成无自体

释曰。自无及体无及以体不住者。自无谓诸法自然无。由不自起故。不自起者。属因缘故。体无谓诸法已灭者不复起故。及以体不住者。现在诸法刹那刹那不住故。此三种无自体。遍一切有为相。是义应知。如执无体故法成无自体者。如所执着实无自体。由自体无体故。如诸凡夫。于自体执着常乐我净。如是异分别相亦复无体。是故一切诸法成无自体。偈曰。

无自体故成　　前为后依止
无生复无灭　　本静性涅槃

释曰。无自体故成前为后依止者。由前无性故次第成立后无生等。问此云何。答无生复无灭本静性涅槃。若无性则无生。若无生则无灭。若无灭则本来寂静。若本来寂静则自性涅槃。如是前前次第为后后依止。此义得成。已说求无自性。次说求无生忍偈曰。

本来及真实　　异相及自相
自然及无异　　染污差别八

释曰。有八种无起法。名无生法忍。一者本来无起。由生死非有本起故。二者真实无起。由法无先后异先起法无故。三者异相无起。由非旧种处更得起故。四者自相无起。由分别性毕竟不起故。五者自然无起。由依他性自性不起故。六者无异无起。由真实性非有异体起故。七者染污无起。由尽智时染污诸见不复起故。八者差别无起。由诸佛法身非有差别起故。此八无起法。说名无生法忍。已说求无生忍。次说求一乘。偈曰。

法无我解脱　　同故性别故
得二意变化　　究竟说一乘

释曰。此中八意佛说一乘。一者法同故。谓声闻等人无别法界。由所趣同故。故说一乘。二者无我同故。谓声闻等人同无我体。由趣者同故。故说一乘。三者解脱同故。谓声闻等人同灭惑障。由出离同故。故说一乘。四者性别故。谓不定三乘性人引入大乘。故说一乘。五者诸佛得同自意故。谓诸佛得如此意如我所得。一切众生亦同我得。由此意故。故说一乘。六者声闻得作佛意故。谓诸声闻昔行大菩提聚时有定作佛性。彼时佛加故胜摄故。得自知作佛意。由此人前后相续无别。故说一乘。七者变化故。谓佛示现声闻而般涅槃为教化故。如佛自说。我无量无数以声闻乘示现涅槃。由离此方便更无方便化小根人入大乘故。理实唯一故说一乘。八者究竟故。谓至佛体无复去处。故说一乘。如是处处经中以此八意佛说一乘。而亦不无三乘。问若尔复有何义以彼彼意而说一乘。偈曰。

引接诸声闻　　摄住诸菩萨
于此二不定　　诸佛说一乘

释曰。彼彼意有二义。一为引接诸声闻故。二为摄住诸菩萨故。若诸声闻于自乘性不定。佛为引接彼人令入大乘。故说一乘。若诸菩萨于自乘性不定。佛为摄住彼人令不退大乘故说一乘。偈曰。

声闻二不定　　见义不见义
见义不断爱　　断爱俱软根

释曰。声闻不定复有二种。一者见义乘。彼见谛发大乘故。二者不见义乘。彼不见谛发大乘故。见义复有二种。一者断爱。彼已离欲界欲故。二者不断爱。彼未离欲界欲故。此中见义二人。应知具足软品。由根钝故。偈曰。

二得圣道人　　回向于诸有
回向不思议　　二生相应故

释曰。如是见义得圣道二人。能以圣道回向诸有。如是回向名不思议生。由以圣道回向生故。如此二人与二生相应。问何者二生。偈曰。

愿力及化力　　随欲而受生
愿力不断爱　　化住阿那含

释曰。二生者。一愿自在生。二化自在生。初是未离欲人。后是阿那含人。问如此二人云何软品。偈曰。

由二乐涅槃　　数数自厌故
二俱说钝道　　久久得菩提

释曰。由此二人先有乐灭心故。恒起自厌心故。是故彼道说为钝道。由不能速得无上菩提故。偈曰。

所作未办人　　生在无佛世
修禅为化故　　渐得大菩提

释曰。所作未办人者。谓见谛未断爱未得阿罗汉果人。此人生在无佛世界。生已自能勤修诸禅为变化故。此人依止此化。渐渐更得无上菩提。如此三位。如佛胜鬘经说。如是声闻次得缘觉后得作佛。如大譬中说。一者先见谛位。二者佛空时生。自能修禅舍于生身而受化身。三者当得无上菩提。已说求一乘。次说求明处。偈曰。

菩萨习五明　　总为求种智
解伏信治摄　　为五五别求

释曰。菩萨习五明总为求种智者。明处有五。一内明。二因明。三声明。四医明。五巧明。菩萨学此五明总意为求一切种智。若不勤习五明。不得一切种智故。问别意云何。答解伏信治摄为五。五别求如其次第学。内明为求自解学。因明为伏外执学。声明为令他信学。医明为所治方学。巧明为摄一切众生。已说求明处。次说求长养善根。所谓作意满足诸波罗蜜。此作意有四十四种。初谓知因作意。乃至最后谓知我胜作意。此等作意今当显说。偈曰。

知因及念依　　共果与信解
四意随次第　　修习诸善根

释曰。此偈有四种作意。一知因作意。二念依作意。三共果作意。四信解作意。菩萨最初住性而作是念。我今自见波罗蜜性知可增长。是名知因作意。次作是念。我今已发大心诸波罗蜜决定当得圆满。何以故。以此大心为依止故。是名念依作意。次作是念。我已发心。为利自他勤修诸波罗蜜。此果若共即愿受之。若不共他即愿不受。是名共果作意。次作是念。我今勤行自他利时。应通达涅槃真实方便。所谓不染三轮如过去诸佛曾解。未来诸佛当解。现住诸佛今解。我皆正信。是名信解作意。如是后后作意应知。次第亦尔。偈曰。

得喜有四种　　二恶不能退
应知随修意　　此复有四种

释曰。此偈有三种作意。一得喜作意。二不退作意。三随修作意。菩萨次作是念。我今信解诸波罗蜜得四种喜。谓障断喜聚满喜。摄自他二利喜。与依报二果喜。是名得喜作意。次作是念。我今为成就自他佛法修行诸波罗蜜时。虽遇恶人违逆恶事逼恼终无退心。是名不退作意。次作是念。我今为得无上菩提。于诸波罗蜜应起四种随修。所谓应忏悔六波罗蜜诸障。应随喜六波罗蜜诸行。应劝请六波罗蜜法义。应以六波罗蜜回向无上菩提是名随修作意。偈曰。

净信及领受　　乐说与被钾
起愿亦悕望　　方便复七种

释曰。此偈有七种作意。一净信作意。二领受作意。三乐说作意。四被钾作意。五起愿作意。六悕望作意。七方便作意。菩萨次作是念。我今应于诸波罗蜜法义起深信力持。是名净信作意。次作是念。我今于诸波罗蜜法义。应一向起求不生诽谤。是名领受作意。次作是念。我今应以诸波罗蜜法义开示他人。是名乐说作意。次作是念。我今应令诸波罗蜜满足起大勇猛。是名被钾作意。次作是念。我今为满足诸波罗蜜愿值满足诸缘。是名起愿作意。次作是念。我今求正成就缘。是名悕望作意。次作是念。我今思惟诸波罗蜜业伴方便。是名方便作意。此中被钾作意。起愿作意。悕望作意。教授中当分别。偈曰。

勇猛及怜愍　　如是二作意
应知二差别　　一一有四种

释曰。此偈有二种作意。一勇猛作意。二怜愍作意。此二各有四种差别。菩萨思惟方便已。次作是念。我今应起四种勇猛为坚牢故。为成熟故。为供养故。为亲近故。为坚牢者六。六波罗蜜修。所谓六施乃至六智。六施谓施施乃至施智。戒等六种亦复如是。为成熟者。以诸波罗蜜为摄物方便成熟众生。为供养者以檀为利益供养。以戒等为修行供养。为亲近者。亲近不倒教授诸波罗蜜人。是名勇猛作意。次作是念。我今应起四无量心。诸波罗蜜现前时应起慈心。悭等现前时应起悲心。他人诸波罗蜜现前时应起喜心。他人信诸波罗蜜时应起无染心。是名怜愍作意偈曰。

有羞亦有乐　　及以无屈心
修治与称说　　此复为五种

释曰。此偈有五种作意。一有羞作意。二有乐作意。三无屈作意。四修治作意。五称说作意。菩萨次作是念。若我于诸波罗蜜。懈怠不作及以邪作。应起深惭愧等。应转檀等不转是名有羞作意。次作是念。我今于所缘诸波罗蜜境界。应持心不乱。是名有乐作意。次作是念。我今于退诸波罗蜜方便作怨家想。是名无屈作意。次作是念。我今于诸波罗蜜相应诸论。应善集修治。是名修治作意。次作是念。我今为生他解。应如其根器应赞扬诸波罗蜜法义。是名称说作意。偈曰。

依度得菩提　　非随自在等
过恶及功德　　此二亦应知

释曰。此偈有二作意。一依度作意。二应知作意。菩萨如前称扬已。次作是念。我今依止诸波罗蜜得大菩提。非依自在天等。是名依度作意。次作是念。我今应知障诸波罗蜜过恶及诸波罗蜜功德。是名应知作意。偈曰。

喜集及见义　　乐求求四种
平等无分别　　现持当缘故

释曰。此偈有三种作意。一喜集作意。二见义作意。三乐求作意。菩萨知已。次作是念。我应欢喜聚集福智二聚。是名喜集作意。次作是念。我今见诸波罗蜜自性。能得无上菩提利益。是名见义作意。次作是念。今见是利应起四求。一求平等。止观双修故。二求无分别。三轮清净故。三求现持。求持能成诸度法义故。四求当缘。求未来成就诸度缘故。是名乐求作意。偈曰。

七非有取见　　四种希有想
翻此非希有　　此想亦有四

释曰。此偈有三种作意。一见非有取作意。二希有想作意。三非希有想作意。菩萨乐求已。次作是念。七种非有取。我今应见。一非有为有非有取。二过失非失非有取。三功德非德非有取。四非常为常非有取。五非乐为乐非有取。六非我为我非有取。七寂灭非灭非有取。如来为对治此七非有取。次第说空等三三昧。及说四种法优陀那。是名见非有取作意。次作是念。我今于诸波罗蜜。应起四种希有想。所谓大想广想不求报恩想不期果报想。是名希有想作意。次作是念。翻此希有于诸波罗蜜亦有四种非希有想。所谓由诸波罗蜜广大故。能得无上菩提。能住自他平等。能不求一切世间供养。能不求过诸世间胜身胜财。是名非希有想作意。偈曰。

离堕众生边　　大义及转施
究竟与无间　　如是复五种

释曰。此偈有五种作意。一离边作意。二大义作意。三转施作意。四究竟作意。五无间作意。菩萨次作是念。我今应以诸波罗蜜于一切众生转。是名离边作意。次作是念。我今应以诸波罗蜜广饶益一切众生。是名大义作意。次作是念。我今所有诸波罗蜜功德愿施一切众生。是名转施作意。次作是念。愿一切众生所有诸波罗蜜三处究竟。谓菩萨地究竟。如来地究竟。利益众生究竟。是名究竟作意。次作是念。我应修习诸波罗蜜于一切时无有间断。是名无间作意。偈曰。

方便恒随摄　　心住不颠倒
于退则不喜　　进则欢喜生

释曰。此偈有三种作意。一随摄作意。二不喜作意。三欢喜作意。菩萨次作是念。我今应住不颠倒心于佛所知应以诸波罗蜜恒时随摄。是名随摄作意。次作是念。我今于退屈诸波罗蜜者不应生悦。是名不喜作意。次作是念。我今于增进诸波罗蜜者应生庆悦。是名欢喜作意。偈曰。

相似不欲修　　真实欲修习
不随及欲得　　欲得有二种

释曰。此偈有四种作意。一不欲修作意。二欲修作意。三不随作意。四欲得作意。菩萨次作是念。我今于相似诸波罗蜜不应修习。是名不欲修作意。次作是念。我今于真实诸波罗蜜应勤修习。是名欲修作意。次作是念。我今于诸波罗蜜障碍作意应断。是名不随作意。次作是念。我今欲得授记位诸波罗蜜。欲得决定地诸波罗蜜。是名欲得作意。偈曰。

定作未来行　　常观他行满
信解自第一　　知体无上故

释曰。此偈有三种作意。一定作作意。二观他作意。三我胜作意。菩萨次作是念。我见当来诸趣以智方便一切波罗蜜决定当行。是名定作作意。次作是念。我今应观十方诸大菩萨诸波罗蜜得满足时愿我亦得满足。同一事故。是名观他作意。次作是念。我今自信所行诸波罗蜜。于诸行中最为第一。何以故。我观此体更无上故。是名我胜作意。偈曰。

以此诸作意　　修习于诸度
菩萨一切时　　善根得圆满

释曰。此偈总结前义应知。已说求长养善根。次说求法差别。偈曰。

求法谓增长　　上意及广大
有障亦无障　　及以诸神通
无身亦有身　　得身及满身
多慢及少慢　　及以无慢故

释曰。求法有十三种差别。一者增长求。谓以正闻增长信故。二者上意求。谓在佛边受法流故。三者广大求。谓得神通菩萨具足远闻诸佛法故。四者有障求。谓初增长信者故。五者无障求。谓上意求者故。六者神通求。谓广大求者故。七者无身求。谓闻思慧无法身故。八者有身求。谓修慧有多闻熏习种子身故。九者得身求。谓初地至七地。十者满身求。谓八九十地。十一者多慢求。谓信行地。十二者少慢求。谓初七地。十三者无慢求。谓后三地。已说求法差别。次说求法因缘。偈曰。

为色为非色　　为通为正法
相好及病愈　　自在无尽因

释曰。求法有四因缘。一为色。二为非色。三为神通。四为正法。为色者。相好因故。为非色者。灭烦恼病因故。为神通者。自在因故。为正法者。无尽因故。如梵天王问经说。菩萨求法具足四想。一者如妙宝想。难得义故。二者如良药想。除病义故。三者如财物想。不散义故。四者如涅槃想。苦灭义故。由法是相好庄严因故如妙宝想。由法是灭烦恼病因故如良药想。由法是神通自在因故如财物想。由法是正法无尽因故如涅槃想。已说求法因缘。次说求远离分别。偈曰。

无体体增减　　一异自别相
如名如义者　　分别有十种

释曰。有十种分别。一者无体分别。二者有体分别。三者增益分别。四者损减分别。五者一相分别。六者异相分别。七者自相分别。八者别相分别。九者如名起义分别。十者如义起名分别。般若波罗蜜经中为令诸菩萨远离此十种分别故说十种对治。为对治无体分别故。经言有菩萨菩萨。为对治有体分别故。经言不见菩萨等。为对治增益分别故。经言舍利弗色自性空。为对治损减分别故。经言非色灭空。为对治一相分别故。经言若色空非色。为对治异相分别故。经言空不异色色不异空空即是色。为对治自相分别故。经言此色唯名。为对治别相分别故。经言色不生不灭非染非净等。为对治如名起义分别故。经言名者作客故如名义不应着。为对治如义起名分别故。经言一切名不可见不可见故如义名不应着。已说求远离分别。次说求法大偈曰。

菩萨胜勇猛　　二求得真实
随顺诸世间　　功德如海满

释曰。求法有三种大。一者方便大。由最上精进求世谛第一义谛。真实不颠倒故。二者他利大。由作世间依怙以第一义安置故。三者自利大。由一切功德如海满足故。述求品究竟。
