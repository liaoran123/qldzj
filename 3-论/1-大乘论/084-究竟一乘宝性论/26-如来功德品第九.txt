
论曰。已说无垢真如法身。次说依彼无垢真如法身一切功德。如摩尼宝不离光明形色诸相。如来法身无量无边自性清净无垢功德。亦复如是。以是义故依佛功德。次说二偈。

自利亦利他　　第一义谛身
依彼真谛身　　有此世谛体
果远离淳熟　　此中具足有
六十四种法　　诸功德差别

此偈示现何义。偈言。

于自身成就　　住持诸佛法
故摄第一身　　为他身住持
诸如来世尊　　故有世谛体
佛无量功德　　初身摄应知
十力四无畏　　大丈夫相等
彼受乐报体　　第二佛身摄

此偈明何义。明十力等六十四种佛身功德。此云何知。依彼义故。略说二偈。

佛力金刚杵　　破无智者障
如来无所畏　　处众如师子
如来不共法　　清净如虚空
如彼水中月　　众生二种见

自此已下功德品中余残论偈。依此二偈次第示现彼十力等六十四种如来功德。如陀罗尼自在王经广说应知。初依十力故。说二偈。

处非处果报　　业及于诸根
性信至处道　　离垢诸禅定
忆念过去世　　天眼寂静智
如是等诸句　　说十种力名

又依四无畏故。说三偈。

如实觉诸法　　遮诸阂道障
说道得无漏　　是四种无畏
于所知境界　　毕竟知自他
自知教他知　　此非遮障道
能证胜妙果　　自得令他得
说自他利谛　　是诸处无畏

又依十八不共佛法故说八偈。

佛无过无诤　　无妄念等失
无不定散心　　无种种诸想
无作意护心　　欲精进不退
念慧及解脱　　知见等不退
诸业智为本　　知三世无障
佛十八功德　　及余不说者
佛身口无失　　若他来破坏
内心无动相　　非作心舍心
世尊欲精进　　念净智解脱
知见常不失　　示现可知境
一切诸业等　　智为本展转
三世无障阂　　广大智行常
是名如来体　　大智慧相应
觉彼大菩提　　最上胜妙法
为一切众生　　转于大法轮
无畏胜妙法　　令彼得解脱

又依三十二大人相故。说十一偈。

足下相平满　　具足千辐轮
跟佣趺上隆　　伊尼鹿王[跳-兆+尃]
手足悉柔软　　诸指皆纤长
鹅王网缦指　　臂肘上下佣
两肩前后平　　左右俱圆满
立能手过膝　　马王阴藏相
身佣相洪雅　　如尼拘树王
体相七处满　　上半如师子
威德势坚固　　犹如那罗延
身色新净妙　　柔软金色皮
净软细平密　　一孔一毛生
毛柔软上靡　　微细轮右旋
身净光圆匝　　顶上相高显
项如孔雀王　　颐方若师子
发净金精色　　喻如因陀罗
额上白毫相　　通面净光明
口含四十齿　　二牙白踰雪
深密内外明　　上下齿平齐
迦陵频伽声　　妙音深远声
所食至喉现　　得味中上味
细薄广长舌　　二目淳绀色
瞬眼若牛王　　功德如莲华
如是说人尊　　妙相三十二
一一不杂乱　　普身不可嫌

此佛十力四无所畏十八不共法。三十二大人相。略集一处。是名六十四种功德应知。偈言。

六十四功德　　修因及果报
一一各差别　　宝经次第说

此偈明何义。向说诸佛如来六十四种功德因果差别。依此次第宝女经中广说应知。又复依此四处。次第有四种喻。谓金刚杵及师子王。虚空譬喻水中月等。有九行偈。依彼九偈。略说偈言。

冲过无慈心　　不共他无心
故说杵师子　　空水中月喻

又依十力金刚杵喻故。说二偈。

处非处果性　　众生诸信根
种种道修地　　过宿命差别
天眼漏尽等　　佛力金刚杵
能刺碎散斫　　痴铠山墙树

此偈示现何义。略说偈言。

诸如来六力　　次第三及一
所知境界中　　离三昧诸障
及离余垢障　　譬如破散截
铠墙及树等　　亦重亦坚固
亦不可破坏　　如来十种力
犹如彼金刚　　故说金刚杵

又依四无畏师子王喻故。说二偈。

譬如师子王　　诸兽中自在
常处于山林　　不怖畏诸兽
佛人王亦尔　　处于诸群众
不畏及善住　　坚固奋迅等

此偈示现何义。略说偈言。

知病苦知因　　远离彼苦因
说圣道妙药　　为离病证灭
远离诸怖畏　　善住奋迅城
佛王在大众　　无畏如师子
以知一切法　　是故能善住
一切处不畏　　离愚痴凡夫
二乘及清净　　以见我无等
于一切法中　　心常定坚固
何故名奋迅　　过无明住地
自在无阂处　　是故名奋迅

又依十八不共法虚空譬喻故。说三偈。

地水火风等　　彼法空中无
诸色中亦无　　虚空无阂法
诸佛无障碍　　犹如虚空相
如来在世间　　如地水火风
而诸佛如来　　所有诸功德
乃至无一法　　共余世间有

此偈示现何义。略说偈言。

声闻及空行　　智者及自在
上上微细法　　故示现五大
诸众生受用　　如地水火风
离世离出世　　故说虚空大
三十二功德　　依止法身有
如世间灯炷　　明暖及色相
相应无差别　　诸如来法身
一切诸功德　　无差别亦尔

又依三十二大丈夫相水中月喻故。说二偈。

秋空无云曀　　月在天及水
一切世间人　　皆见月势力
清净佛轮中　　具功德势力
佛子见如来　　功德身亦尔

此偈示现何义。略说偈言。

三十二功德　　见者生欢喜
依法报化身　　三种佛而有
法身净无垢　　远离于世间
在如来轮中　　众生见二处
如清净水中　　见于月影像
是三十二相　　依色身得名
如摩尼宝珠　　不离光色相
色身亦如是　　不离三十二
