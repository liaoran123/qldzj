
云何瑜伽师地。谓十七地。何等十七嗢拖南曰。

五识相应意　　有寻伺等三
三摩地俱非　　有心无心地
闻思修所立　　如是具三乘
有依及无依　　是名十七地

一者五识身相应地。二者意地。三者有寻有伺地。四者无寻唯伺地。五者无寻无伺地。六者三摩呬多地。七者非三摩呬多地。八者有心地。九者无心地。十者闻所成地。十一者思所成地。十二者修所成地。十三者声闻地。十四者独觉地。十五者菩萨地。十六者有余依地。十七者无余依地。如是略说十七。名为瑜伽师地。
