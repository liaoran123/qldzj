
夫《梵网经》者，盖是万法之玄宗，众经之要旨；大圣开物之真模，行者阶道之正路。是以如来权教，虽复无量，所言要趣，莫不以此为指南之说。是以秦主，识达圜中，神凝纷表；虽威纶四海，而沾想虚玄；虽风偃八荒，而静虑尘外。故弘始三年淳风东扇，于是诏天竺法师鸠摩罗什，在长安草堂寺，及义学沙门三千余僧，手执梵文，口翻解释，五十余部；唯《梵网经》，一百二十卷六十一品。其中《菩萨心地品第十》，专明菩萨行地。是时，道融、道影三百人等，即受菩萨戒。人各诵此品，以为心首。师徒义合，敬写一品八十一部，流通于世。欲使仰希菩提者，追踪以悟理故，冀于后代同闻焉。
