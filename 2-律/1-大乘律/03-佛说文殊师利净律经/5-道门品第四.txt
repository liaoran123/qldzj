
天子又问。一切诸法以何为门之元首也。答曰。无顺之念以为门首。周旋生死顺义之念。为泥洹矣。不行精进为挂碍门。精进之行为道品门。狐疑之行为阴盖门。勤修解脱无挂碍门。思想诸着为尘劳门。无所想念无有虚妄无恩爱门。诸乱多念众妄想门。寂然之行为恬怕门。六十二见为憍慢门。修于空无无自大门。随恶亲友为恶罪门。从善亲友为善法门。众邪见事为[病-丙+(匆/心)]患门。正见之义为安隐门。悭贪之事为贫匮门。布施之义为大富门。毁犯戒者。便当归趣诸恶道门。奉修禁戒。当归一切生善处门。喜诤讼者违失法门。若忍辱者得归殊特超异之门。为懈怠者心垢秽门。遵行精进为无垢门。放逸之事为乱意门。一心之事为定意门。恶智之行痴冥之惑。如牛羊门。修智慧者三十七品。为道法本师子之门。而悉具足慈心行者。无所害门。悲哀行者志和雅门。性以和柔无谀谄门。而行喜悦乐法乐门。修行护者无所适莫。无增减门。行四意止不失宿德。诸所福门。四意断者顺平等门。四神足者心身轻门。五根行者。笃信之义为元首门。五力行者。不为尘劳及诸爱欲所沾污门。七觉意者。悉已晓了平等慧门。八道行者。弃捐一切众邪异径迷惑之门。复次天子。计于菩萨为诸佛法元首之门。将护诸法。法自在门故。善权方便。晓了处处无处之门故。智度无极通知一切众生心念所念。顺度彼岸门故。六度无极摄于六欲。令无所处为大乘门故。观求于空。三界如化终始如梦。智慧明门故。一切诸法皆为本无法无生忍。明达自然无所不了。其慧不依他人明故。

天子又问。文殊师利。何谓法界之门乎。答曰。其法界者则曰普门。又问其法界为何所界。答曰。一切众生之所界者。名曰法界。又问其法界者岂有分际。文殊答曰。虚空之界宁有分际乎。报曰。不也文殊。答曰犹如虚空无有分际。法界如是亦无分际。天子又问曰。岂可分别于法界乎。答曰。其法界者不可分别。天子又问。仁者。何因解明诸法。乃能晓了如斯辩才。文殊告曰。于天子意所趣云何。其呼响者而有音出。以何解法。天子报曰。其呼响者不解诸法。以缘合成乃响出矣。答曰。如是天子。菩萨皆因众生缘故。而有所说。天子又问。仁者。为住何所而有所说。答曰。如来化住有所讲。吾之所住所演若斯。若曰。如来之化法无所住而有所说。答如如来化于无所住而有所说。吾之所宣亦复如是。设使文殊于一切法无所住立。而有所说。仁何所住。成于无上正真之道。为最正觉乎。答曰。吾住五逆。乃成无上正真之道。又问文殊。其五逆者为住何所。答曰。其五逆者。无有根本亦无所住。又问。如来说言其作逆者。无间可避不离地狱。答曰。如是天子。如佛所说。其作逆者当堕地狱。若菩萨住于此五逆。疾逮无上正真之道。何谓为五。假使菩萨殷勤至心发大道意。去小乘心而不堕落声闻缘觉之地。是第一逆。发心广施一切所有无所爱惜。不与悭贪而共合会。是第二逆。而发慈心一切众生吾当度之不中懈废。是第三逆。见一切法无所从生。寻便逮得无所从生法忍。不复中与六十二疑邪见俱合。是第四逆。所当知见。所当断除。所当颁宣。所当成觉。发意之顷悉知见觉。靡所不达而无所住。成一切智不着三界。是为五逆。文殊师利谓其天子。菩萨已住于是五逆。尔乃疾成无上正真之道。为最正觉。天子又问。所说何谓逆不成逆。顺不成顺。答曰。如紫磨金及如意珠。虽堕不净为俱合乎。答曰不合。所以者何。其物真故不与伪合。文殊告曰。人心本净。纵处秽浊则无瑕疵。犹如日明不与冥合。亦如莲花不为泥尘之所沾污。譬如虚空无能污者。欲行学法发菩萨心。住于诸逆亦不动摇。开化诸逆则名曰。顺其心本净不与秽合。所以者何。设使合者不可复别。水及泥土尚不俱合况于心本清净。无形与形合乎。
