
寂顺律音问文殊师利。其真谛义甚为难解。文殊答曰。如是天子。其悭怠者于真谛义甚为难解。又问何谓比丘精进。答曰。无所断灭亦无所除。而不修行亦不取证。是为比丘奉行正义。所以者何。其自念言断灭如是除去。若此修行取证。则为坏想颠倒放逸众行俱合。又计斯者非正精进。又问何谓正精进乎。答曰。其等无本及与法界等。于五逆亦复如是。如等无本及与法界。于六十二邪见。亦如凡夫之法。学法不学声闻之法。缘一觉法佛法。亦如如等佛法。生死之法其泥洹法。爱欲尘劳诤讼颠倒亦复如是。比丘若兹精进行者。乃正精进。又问何谓所行平等如等佛法。及于爱欲尘劳之义亦等。诤讼颠倒之事。文殊答曰。用空无相无愿等故。所以者何。空者不别无所若干。犹如天子坏瓦器内空。及与宝器之内空者。俱同等空无有若干。不可言二。如是天子。爱欲之空及与诤讼颠倒之空上至道空。彼则俱空无有若干。不可名二。天子又问。何谓菩萨修行圣谛。文殊答曰。假使菩萨不行真谛。何因当为声闻说法。所以者何。菩萨行谛多所察护。声闻无护。菩萨行谛广大难限。声闻偏局。菩萨行谛将护众生。而于本际无所造证。菩萨行谛善权方便。不舍生死泥洹之门。菩萨行谛普观一切诸佛之法犹如天子有一士夫。窃舍大师驰逸犇走。独身无侣心怀恐惧。渡于旷路不敢复还。声闻如是意怀惶懅。怖畏生死不护众生。不能堪任游渡一切终始之患。独自行谛不护佛法。离权方便无有慧侣。不亦然乎。犹如天子谓彼大师多获盈利。赍无量宝瑰琦异珍。赐众贾人超越旷崄。菩萨如是。亦如大师积行无量道宝无限。修于大慈无极之哀。真谛圣慧饶益一切。无数辩智以为傲富。游一佛国复游一国。六度无极摄行四恩。以济危厄矜救众生。还入生死。善权方便修行圣谛。度诸未度解诸未解。周旋三界独步无侣。开化未闻使入大乘。

犹如天子垢秽弊衣。以思夷华黄白须曼而用熏之。香气不久寻便歇尽。声闻缘觉行谛薄鲜。亦复如是。便中灭度不修所愿。不至于佛戒定慧解度知见事度脱之香亦复不能降伏挂碍尘劳之欲。犹如天子细嬬妙衣其价百千。以天殊特珍宝诸华。百千万岁熏此好衣。其衣常香香气普流。巍巍芬馥未曾有歇。诸天世人皆所爱乐。菩萨如是。从无数劫行谛法香不具。所愿不中灭度。而常演出佛无上道戒定慧解度知见馨。降伏挂碍尘劳之欲游于天上及至人间。天龙鬼神诸阿须伦。君子庶民莫不奉敬。而欲见者恒弘济度。寂顺律音天子复问文殊。其宝英如来至真佛土。声闻之众为如何乎。文殊答曰。不御笃信不从他教。不行于法不毁法界。亦不八等离于八邪。不须陀洹皆度一切恐惧恶趣。非斯陀含来化众生。非阿那含于一切法无所往来。非阿罗汉而皆受于三千世界供养之利。不离于欲亦不以欲而见[病-丙+(匆/心)]患。不离嗔恚不以怒恨而见燋然。不于众生而怀害心亦无所忧。不离于痴不以愚騃而为危难。灭除窈冥及一切法。不离尘劳殷勤精进。化去一切众生爱欲逮得高节。无所从生而游现生。于诸想念开化众生。不计吾我及与人寿。悉无所受亦无所舍。净必一切人民所施众祐之德。无意无念以修意止。奉四意断不起不灭。行四神足身意寂然。遵于五根晓了一切众生本源。行于五力降伏尘劳。念于觉意解平等慧。净修道教弃捐邪径。证于道训不得无为。游趣寂寞而行本际。观于所观佥入法界。灭于无明尽于愚痴。兴于圣慧无上正真。而除于三解脱之品。则以肉眼皆见众生。一切佛土诸佛世尊所化人民。则以天眼睹于五趣生死往来周旋人民。蜎蜚蠕动蚑行喘息形物之类之所归生。则以慧眼察知一切众生之畴心行所念。则以法眼睹见三世三界。群萌一切人民所可行者。则以佛眼皆用明观一切诸法。法藏秘典圣耀所照。则以天耳遥闻诸佛所宣经法。以无念慧念知过去无央数劫之所更历。而以神足游于无量诸佛国。土靡不周遍。尽于诸漏不至无余修解脱也。而现其形无有色身。有所讲说不演文字。有所思惟无心想着。示于颜貌姿艳端正。以相庄校众好若干。而以功德自严其体。威神殊绝无能当者。名称普流功勋阐布。通于三世无所弊碍。以咨嗟慧而为馨香自熏其身。则于世法而无所著。不为尘劳而见染污。恶口粗辞不能毁之。则以神通而自娱乐。博闻无厌颁宣辩才为师子吼。以智慧光靡所不照圣明之达。而为雷震灭除闭塞幽隐之愚。所说无尽通解总持佛所观察声闻缘觉所不知处。常见诸佛觉意如海。三昧之定犹须弥山。忍辱柔和等之如地。勇猛之力降魔官属弃诸外道安乐自在如天帝释。喻若梵天心得由已无有俦匹。求比难比而无等伦。亦如虚空不可为喻。靡所不周无所不入天子。欲知宝英如来所生国土。声闻之众其功德勋。复超于此。如吾所叹不可计量。文殊师利说是语时。五百比丘五百比丘尼。五百优婆塞五百优婆夷。五千天子未得道证发心。白佛世尊。我等愿生于彼宝英佛土。得为声闻。文殊答曰。诸族姓子。不可以怀声闻之心生彼佛土。汝等。当发大道之心乃致彼土。应时受教皆发无上正真道意。佛悉记说当生彼土。
