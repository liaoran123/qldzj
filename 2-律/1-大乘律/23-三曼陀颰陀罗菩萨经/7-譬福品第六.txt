
文殊师利菩萨问三曼陀颰陀罗菩萨言。若有善男子善女人。欲求菩萨道者。昼夜各三悔过劝乐法行如上说。其福者云何。三曼陀颰陀罗菩萨报文殊师利菩萨言。若有善男子善女人。奉行菩萨道者。持七宝满阎浮提地内。供养怛沙竭阿罗呵三耶三佛不。如是善男子善女人。昼夜各三劝乐法行。所当悔者悔之。所当忍者忍之。所当礼者礼之。所当愿乐者愿乐之。所当请劝者请劝之。所当施与者施与之。昼夜奉行如上教。其福出于供养怛沙竭满阎浮提七宝。百倍千倍万倍亿倍巨亿万倍。终不可比不可计亦不可譬。说是法时无央数诸天于虚空中住。持天花香及伎乐供养。散佛及诸菩萨上。文殊师利菩萨。三曼陀颰陀罗菩萨说是经已。诸天龙鬼神阿须伦人非人闻经大欢喜。前为佛作礼而去。
