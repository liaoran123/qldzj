
“善男子，若善男子、善女人有修悲者，当知是人得一法体，诸解脱分.”
善生言：“世尊，所言体者，云何为体?”
“善男子，谓身、口、意。是身、口、意，从方便得。方便有二：一者、耳闻，二者、思惟。复有三种：一者、惠施，二者、持戒，三者、多闻.”
善生言：“世尊，如佛所说，从三方便得解脱分，是三方便有定数不?”
“不也！善男子。何以故？有人虽于无量世中，以无量财施无量人，亦不能得解脱分法。有人于一时中，以一把麦施一乞儿，能得如是解脱分法；有人乃于无量佛所受持禁戒，亦不能得解脱分法；有人一日一夜受持八戒，而能获得解脱分法。有人于无量世、无量佛所受持读诵十二部经，亦不能得解脱分法；有人唯读一四句偈，而能获得解脱分法。何以故？一切众生心不同故。
“善男子，若人不能一心观察生死过咎、涅盘安乐，如是之人虽复惠施、持戒、多闻，终不能得解脱分法；若能厌患生死过咎，深见涅盘功德安乐，如是之人，虽复少施、少戒、少闻，即能获得解脱分法。
“善男子，得是法者，于三时中，佛出世时，缘觉出时；若无是二，阿迦尼吒天说解脱时，是人闻已，得解脱分。善男子，我于往昔初发心时，都不见佛及辟支佛，闻净居天说解脱法，我时闻已，即便发心。
“善男子，如是之法，非欲界天之所能得。何以故？以放逸故。亦非色天之所能得。何以故？无三方便故。亦非无色之所能得。何以故？无身、口故。是法体者，是身、口、意。郁单越人亦所不得。何以故？无三方便故。是解脱分，三人能得，所谓声闻、缘觉、菩萨。众生若遇善知识者，转声闻解脱，得缘觉解脱；转缘觉解脱，得菩萨解脱。菩萨所得解脱分法，不可退转，不可失坏.”

善生言：“世尊，说法之人，复以何义，能善分别，如是等人有解脱分法？如是等人无解脱分法?”
“善男子，如是法者，二人所得，谓在家、出家。如是二人，至心听法，听已受持，闻三恶苦，心生怖畏，身毛皆竖，涕泣横流，坚持斋戒，乃至小罪，不敢毁犯，当知是人得解脱分法。
“善男子，诸外道等，获得非想非非想定，寿无量劫，若不能得解脱分法，当观是人为地狱人。若复有人，阿鼻地狱，经无量劫受大苦恼，能得如是解脱分法，当观是人为涅盘人。善男子，是故我于郁头蓝弗生哀愍心，于提婆达不生怜心。
“善男子，如舍利弗，等六万劫中，求菩提道。所以退者？以其未得解脱分法，虽尔犹胜缘觉根利。
“善男子，是法有三，谓下、中、上。下者声闻，中者缘觉，上者佛也。善男子，有人勤求优婆塞戒，于无量世，如闻而行，亦不得戒；有出家人求比丘戒、比丘尼戒，于无量世，如闻而行，亦不能得。何以故？不能获得解脱分法故，可名修戒，不名持戒。
“善男子，若诸菩萨得解脱分法，终不造业求生欲界、色、无色界，常愿生于益众生处。若自定知，有生天业，即回此业，求生人中。业者，所谓施、戒、修定。
“善男子，若声闻人得解脱分法，不过三身，得具解脱；辟支佛人，亦复如是。菩萨摩诃萨得解脱分法，虽复经由无量身中常不退转，不退转心，出胜一切声闻、缘觉。善男子，若得如是解脱分法，虽复少施，得无量果；少戒、少闻，亦复如是。是人假使处三恶道，终不同彼三恶受苦。若诸菩萨获得如是解脱分法，名调柔地。何故名为调柔地耶？一切烦恼微弱故，是名逆流。
“善男子，有四种人：一者、顺生死流，二者、逆生死流，三者、不顺不逆，四者、到于彼岸。善男子，如是法者，于声闻人名柔软地，于诸菩萨亦名柔软，复名喜地。以何义故名为喜地？闻不退故，名菩萨故。以何义故名为菩萨？能常觉悟众生心故。如是菩萨虽知外典，自不受持，亦不教人。如是菩萨，不名人天，非五道摄，是名修行无障碍道。
“善男子，夫菩提者，有四种子：一者、不贪财物，二者、不惜身命，三者、修行忍辱，四者、怜愍众生。善男子，增长如是菩提种子。复有五事：一者、于己身中，不生轻想，言我不能得阿耨多罗三藐三菩提；二者、自身受苦，心不厌悔；三者、勤行精进，不休不息；四者、救济众生，无量苦恼；五者、常赞三宝，微妙功德。有智之人修菩提时，常当修习如是五事，增长炽然菩提种子。复有六事，所谓檀波罗蜜乃至般若波罗蜜。是六种事，因一事增，谓不放逸。菩萨放逸，不能增长如是六事，若不放逸则能增长。
“善男子，菩萨求于菩提之时有四事：一者、亲近善友，二者、心坚难坏，三者、能行难行，四者、怜愍众生。复有四事：一者、见他得利，心生欢喜，二者、常乐称赞他人功德，三者、常乐修习六念处法，四者、勤说生死所有过咎。善男子，若有说言，离是八法，得菩提者，无有是处。
“善男子，若有菩萨初发无上菩提心时，即得名为无上福田。如是菩萨，出胜一切世间之事及诸众生。
“善男子，虽有人言无量世界，有无量佛，然此佛道甚为难得。何以故？世界无边，众生亦尔；众生无边，佛亦如是。假使佛道当易得者，一佛世尊则应化度一切众生。若尔者，世界众生则为有边。善男子，佛出世时能度九万九那由他人，声闻弟子度一那由他，而诸众生犹不可尽，故名无边。是故我于声闻经说无十方佛。所以者何？恐诸众生轻佛道故。诸佛圣道，非世所摄，是故如来，说无虚妄。如来世尊无有妒心，以难得故，说无十方诸佛世尊。善男子，无量众生发菩提心，不能究竟行菩萨道。若人难言：‘若有现在无量诸佛，何故经中但说过去、未来二世有无量佛，不说现在无量佛耶？’善男子，我一国说，过去、未来有恒沙佛，现在世中，唯一佛耳！
“善男子，真实义者，能得佛道。无量众生，修行佛道多有退转，时有一人乃能得度，如庵罗华及鱼子等。
“善男子，菩萨有两种：一者、在家，二者、出家。出家菩萨得解脱分法，是不为难；在家得者，是乃为难。何以故？在家之人多恶因缘所缠绕故.”
