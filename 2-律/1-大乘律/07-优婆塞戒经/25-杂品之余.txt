
“善男子，若复有人，于身、命、财，悭吝不施，是名为悭。护惜悭人不施之心，不生怜愍，留待福田，求觅福田，既得求过，观财难得，为之受苦，或说无果、无施、无受。护惜妻子眷属等心，积财求名，见多生喜，观财是常，是名悭垢。是垢，能污诸众生心。以是因缘，于他物中，尚不能施，况出自物。智人行施，不为报恩，不为求事，不为护惜悭贪之人，不为生天人中受乐，不为善名流布于外，不为畏怖三恶道苦，不为他求，不为胜他，不为失财，不以多有，不为不用，不为家法，不为亲近。智人行施为怜愍故，为欲令他得安乐故，为令他人生施心故，为诸圣人本行道故，为欲破坏诸烦恼故，为入涅盘断于有故。
“善男子，菩萨布施，远离四恶：一者、破戒，二者、疑网，三者、邪见，四者、悭吝。
“复离五法：一者、施时不选有德、无德，二者、施时不说善恶，三者、施时不择种姓，四者、施时不轻求者，五者、施时不恶口骂。
“复有三事，施已不得胜妙果报：一者、先多发心，后则少与；二者、择选恶物，持以施人；三者、既行施已，心生悔恨。
“善男子，复有八事，施已不得成就上果：一者、施已，见受者过；二者、施时，心不平施；三者、施已，求受者作；四者、施已，喜自赞叹；五者、说无，后乃与之；六者、施已，恶口骂詈；七者、施已，求还二倍；八者、施已，生于疑心。如是施主则不能得亲近诸佛贤圣之人。
“若以具足色、香、味、触施于彼者，是名净施。若能如法得财施者，是名净施。观财无常，不可久保而行布施，是名净施。为破烦恼故行布施，是名净施。为净自心因缘故施，是名净施。若观谁施？谁是受者？施何等物？何缘故施？是施因缘得何等果？如是布施即十二入，受者、施主、因缘、果报皆十二入，能如是观行于施者，是名净施。
“若行施时，于福田所，生欢喜心，如诸福田所求功德，我亦如是求之不息。施于妻子、眷属、仆使生怜愍心；施于贫穷，为坏苦恼。施时不求世间果报。破骄慢施、柔软心施、离诸有施、为求无上解脱故施、深观生死多过罪施、不观福田非福田施。若能如是行布施者，报逐是人，如犊随母。
“若求果施，市易无异。如为身命，耕田种作，随其种子，获其果实；施主施已，亦复如是，随其所施，获其福报。如受施者受已，得命、色、力、安、辩，施主亦得如是五报。若施畜生，得百倍报；施破戒者，得千倍报；施持戒者，得十万报；施外道离欲，得百万报；施向道者，得千亿报；施须陀洹，得无量报；向斯陀含，亦无量报；乃至成佛，亦无量报。
“善男子，我为分别诸福田故，作如是说，得百倍报，至无量报。若能至心，生大怜愍，施于畜生；专心恭敬，施于诸佛，其福正等，无有差别。言百倍者，如以寿命、色、力、安、辩施于彼者，施主后得寿命、色、力、安乐、辩才，各各百倍，乃至无量，亦复如是。是故我于契经中说：‘我施舍利弗，舍利弗亦施于我，然我得多，非舍利弗得福多也。’
“或有人说：‘受者作恶，罪及施主。’是义不然。何以故？施主施时，为破彼苦，非为作罪。是故施主应得善果，受者作恶，罪自种之，不及施主。施主若以净妙物施，后得好色，人所乐见，善名流布，所求如意，生上种姓，是不名恶，云何说言施主得罪？
“施主施已，欢喜不悔，亲近善人，财富自在，生上族家，得人天乐，至无上乐，能离一切烦恼结缚。施主乃得如是妙果，云何说言得恶果报？
“施主若能自手施已，生上姓家，遇善知识，多饶财宝，眷属成就，能用、能施，一切众生喜乐见之，见已恭敬、尊重、赞叹。施主受报，得如是事，云何说言得恶果报？
“施主若以净物施已，以是因缘，多饶财宝，生上种姓，眷属无量，身无病苦，心无忧怖，所有财物，王、贼、水、火所不能侵，设失财物，不生愁恼，无量世中，身心安乐，云何说言受恶果报？
“若未施时，生于信心，施时欢喜，施已安乐，求时、守时、用时不苦。若以衣施，得上妙色；若以食施，得无上力；若以灯施，得净妙眼；若以乘施，身受安乐；若以舍施，所须无乏。施主乃得如是善报，云何说言得恶果耶？
“复次，施主若施佛已，用与不用，果报已定；施人及僧有二种福：一、从用生，二、从受生。何以故？施主施时，自破悭吝，受者用时，破他悭吝，是故说言，从用生福。
“有复从用，人能转用，僧能增长，施已不求世之果报，不以能起烦恼因施，是故能得无上净果，名曰涅盘。
“若有人能日日立要，先施他食，然后自食，若违此要，誓输佛物，犯则生愧；如其不违，即是微妙智慧因缘。如是施者，诸施中最，是人亦得名上施主。
“若能随顺求者意施，是人于后无量世中，所求如意。若有净心，财物、福田悉清净者，是人则得无量果报。若给妻子、奴婢衣食，恒以怜愍欢喜心与，未来则得无量福德。
“复观田仓多有鼠雀，犯暴谷米，恒生怜愍。复作是念：‘如是鼠雀因我得活。’念已欢喜，无触恼想，当知是人得福无量。
“若为自身造作衣服、璎珞、环钏，严身之具，种种器物，作已欢喜，自未服用，持以施人，是人未来得如意树。
“若有说言：‘离于布施，得善果者，无有是处。离财得施，离受有施，不离悭惜成布施者，亦无是处。’若不求施，若乏时施，少求多施，求恶施好，教他索施，自往行施，当知是人未来之世多获宝藏，非宝之物悉变成宝。
“为戏笑施，非福田施，不信因果施，如是布施，不名为施。若人偏为良福田施，不乐常施，是人未来得果报时，不乐惠施。
“若人施已，生于悔心，若劫他物持以布施，是人未来虽得财物，常耗不集。若恼眷属，得物以施，是人未来虽得大报，身常病苦。若先不能供养父母，恼其妻子奴婢困苦，而布施者，是名恶人，是假名施，不名义施。如是施者，名无怜愍，不知恩报，是人未来虽得财宝，常失不集，不能出用，身多病苦。
“若人如法以财布施，是人未来得无量福，有财能用。若有不以如法财施，是人未来虽得果报，恒赖他得，他若丧没，寻便贫穷。有智之人，深观人天转轮王乐，虽复微妙，皆是无常，是故施时，不为人天。
“善男子，施有二种：一者、财施，二者、法施。财施名下，法施名上。云何法施？若有比丘、比丘尼、优婆塞、优婆夷，能教他人具信、戒、施、多闻、智慧，若以纸墨令人书写，若自书写如来正典，然后施人令得读诵，是名法施。如是施者，未来无量得好上色。何以故？众生闻法，断除嗔心，以是因缘，施主未来无量世中得成上色；众生闻法，慈心不杀，以是因缘，施主未来无量世中，得寿命长；众生闻法，不盗他财，以是因缘，施主未来无量世中，多饶财宝；众生闻已，开心乐施，以是因缘，施主未来无量世中，身得大力；众生闻法，断诸放逸，以是因缘，施主未来无量世中，身得安乐；众生闻法，断除痴心，以是因缘，施主未来无量世中，得无碍辩；众生闻法，生信无疑，以是因缘，施主未来无量世中，信心明了；戒、施、闻、慧，亦复如是。是故法施胜于财施。
“或有说言：‘子修善法，父作不善。因子修善，令父不堕三恶道者。’是义不然。何以故？身、口、意业，各别异故。若父丧已，堕饿鬼中，子为追福，当知即得；若生天中，都不思念人中之物。何以故？天上成就胜妙宝故；若入地狱，身受苦恼，不暇思念，是故不得；畜生、人中，亦复如是。若谓饿鬼，何缘独得？以其本有爱、贪、悭吝，故堕饿鬼中；既为饿鬼，常悔本过，思念欲得，是故得之；若所为者，生余道中，其余眷属堕饿鬼者，皆悉得之。是故智者应为饿鬼勤作福德。若以衣、食、房舍、卧具、资生所须，施于沙门、婆罗门等贫穷乞士，为其咒愿，令其得福，以是施愿因缘力故，堕饿鬼者得大势力，随施随得。何以故？生处尔故。诸饿鬼等，所食不同：或有食脓，或有食粪，或食血污、呕吐、涕唾。得是施已，一切变成上妙色味。虽以不净荡涤汁等，施应食者，然有遮护，竟不得食。如是施主，亦得福德。何以故？以施主心慈怜愍故。
“若有祠祀，谁是受者？随其祀处，而为受者。若近树林，则树神受，舍、河、泉井、山林、堆阜，亦复如是。是人祀已，亦得福德。何以故？令彼受者生喜心故。是祀福德，能护身财。若说：‘杀生祀祠得福。’是义不然。何以故？不见世人种伊兰子，生旃檀树；断众生命，而得福德。若欲祀者，应用香华、乳酪、酥药。为亡追福，则有三时：春时二月，夏时五月，秋时九月。
“若人以房舍、卧具、汤药、园林、池井、牛、羊、象、马，种种资生，布施于他，施已命终。是人福德，随所施物，任用久近，福德常生。是福追人，如影随形。或有说言：‘终已便失。’是义不然。何以故？物坏不用，二时中失，非命尽失。若出家人，效在家人，岁节之日，喜饮食者，随世法故，非真实也，亦信世法、出世法故。若能随家所有好恶，常乐施者，名一切施。若以身分，及以妻子所重之物，施于人者，是则名为不思议施。若有恶人、毁戒、怨家、不知恩义、不信因果、强乞索者、大势力人、健骂詈者、得已嗔恚、诈现好相、大富贵者，施如是等十一种人，名不思议施。
“善男子，一切布施有三根本。施于贫穷，以怜愍故；施于怨家，不求报故；施福德人，心喜敬故。
“善男子，若人多财，无量岁中，供养三宝，虽得无量福德果报，不如劝人共和合作。若人轻于少物、恶物，羞不肯施，是人增长来世贫苦。若人共施财物，福田、施心俱等，是二得果，无有差别。有财、心俱等，福田胜者，得果报胜；有田、心俱下，财物胜者，得果则胜；有田、财俱下，施心胜者，得果亦胜；有田、财俱胜，施心下者，得果不如。
“善男子，智者施时，不为果报。何以故？定知此因必得果故。若人无慈、不知恩义，不贪圣人所有功德，惜财、身命，贪著心重，如是之人不能布施。智者深观一切众生，求财物时，不惜身命；既得财物，能舍施人，当知是人能舍身命。若人悭吝，不能舍财，当知是人亦惜身命。若舍身命，求得财物，以布施者，当知是人是大施主。若人得财，贪惜不施，当知即是未来世中贫穷种子。是故我于契经中说：‘四天下中，阎浮提人，有三事胜：一者、勇健，二者、念心，三者、行净。’不见果报，能予作因；不惜身命，求得财已，能坏悭吝；舍已思施，既舍施已，心不生悔，复能分别福田、非福田，是名勇健。
“善男子，施已生悔，因于三事：一者、于财贪爱，二者、咨承邪见，三者、见受者过。复有三事：一者、畏他诃责，二者、畏财尽受苦，三者、见他施已，受诸衰恼。
“善男子，智人三时不生悔心。复有三事：一者、明信因果，二者、亲近善友，三者、不贪著财。信因果者，复有二事：一者、从他闻法，二者、内自思惟。亲近善友，复有二事：一者、深信，二者、智慧。不贪著财，复有二事：一、观无常，二、不自在。
“善男子，施主若能如是观察，如是行施，当知是人，能具足行檀波罗蜜。是故我先说，有布施、非波罗蜜，有波罗蜜、非是布施，有亦布施、亦波罗蜜，有非布施、非波罗蜜。
“善男子，智有三种、一者、能舍外物，二者、舍内外物，三者、施内外物已，兼化众生。云何教化？见贫穷者先当语言：‘汝能归依于三宝不？受斋戒不？’若言能者，先授三归及以斋戒，后则施物；若言不能，复应语言：‘若不能者，汝能随我说一切法无常、无我、涅盘寂灭不？’若言能者，复当教之，教已便施。若言：‘我今能说二事，唯不能说诸法无我。’复应语言：汝若不能说诸法无我，能说诸法是无性不？‘若言能者，教已便施。若能如是先教后施，名大施主。
“善男子，若能如是教化众生，及诸怨亲，无所选择，名大施主。善男子，智者若有财宝物时，应当如是修行布施。如其无财，复当转教余有财者，令作是施。若余施主先知此法，不须教者，应以身力往佐助之。若穷无物，应诵医方、种种咒术，求贱汤药，须者施之。至心瞻病，将养疗治；劝有财者和合诸药，若丸、若散，若种种汤。既了医方，遍行看病，案方诊视，知病所在，随其病处，而为疗治。疗治病时，善知方便，虽处不净，不生厌心。病增知增，损时知损。复能善知如是食药能增病苦，如是食药能除病苦。病者若求增病食药，应当方便，随宜喻语，不得言无；若言无者，或增苦剧。若知定死，亦不言死，但当教令归依三宝，念佛、法、僧，勤修供养，为说病苦皆是往世不善因缘，获是苦报，今当忏悔。病者闻已，或生嗔恚，恶口骂詈，默不报之，亦不舍弃。虽复瞻养，慎无责恩，瘥已犹看，恐后劳复。若见平复，如本健时，心应生喜，不求恩报。如其死已，当为殡葬，说法慰喻知识眷属，无以增病食药施人。若病瘥已，喜心施物，便可受之，受已转施余穷乏者。若能如是瞻养治病，当知是人是大施主，真求无上菩提之道。
“善男子，有智之人，求菩提时，设多财宝，亦当读诵如是医方，作瞻病舍，具病所须饮食、汤药，以供给之。道路凹窄，平治令宽，除去刺石、粪秽不净。险处所须，若板、若梯、若椽、若索，悉皆施之。旷路作井，种果树林，修治泉潢。无树林处，为畜竖柱。负担息处，为作埵基造立客舍，具诸所须，瓶、盆、烛、灯、床卧、敷具。臭秽流处，为作桥蹬，津济渡头，施桥、船、筏。不能渡者，自往渡之。老小赢瘦、无筋力者，自手携将，而令得过。路次作塔，种华果树。见怖畏者，辄为救藏，以物、善语，诱喻捕者。若见行者，次至险处，辄前扶接，令得过险。若见失土、破丧之人，随宜给与，善言慰喻。远行疲极，当为洗浴，按摩手足，施以床座；若无床座，以草为敷。热时，以扇、衣裳作荫；寒时，施火、衣服温暖。若自为之，若教人为。贩卖市易，教令依平，无贪小利，共相中欺。见行路者，示道、非道。道者，所谓多饶水草，无有贼盗。宣说非道，多诸患难。见人靴履、衣裳、钵盂，朽故坏者，即为缝补、浣染、熏治。有患鼠、蛇、壁虱、毒虫，能为除遣。施人如意、摘抓、耳钩。缝制、浣濯招提僧物，谓坐卧具，厕上安置净水、澡豆、净灰土等。若自造作衣服、钵器，先奉上佛，并令父母、师长、和尚，先一受用，然后自服。若上佛者，以华香赎。凡所食啖，要先施于沙门、梵志，然后自食。见远至者，软言问讯，施以净水洗浴身体，与油涂足，香华、杨枝、澡豆、灰土、香油、香水、蜜、毗钵罗舍勒、小衣。作涂油者洗已，复以种种香、华、丸药、散药、饮食、浆水，随所须施。复施剃刀、漉水囊等，针、缕、衣衲、纸、笔、墨等。若不能常，随斋日施。若见盲者，自前捉手，施杖示道。若见有苦，亡失财物，父母丧殁，当以财给，善语说法，慰喻劝谏，善说烦恼、福德二果。善男子，若能修习如是施者，名净施主。
“善男子，菩萨二种：一者、在家，二者、出家。出家菩萨为净施主，是不为难；在家菩萨为净施主，是乃为难。何以故？在家之人多恶因缘所缠绕故.”
