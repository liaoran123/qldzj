
善生言：“世尊，菩萨云何修净般若波罗蜜？
“善男子，若有菩萨持戒、精进、多闻、正念，修于忍辱，怜愍众生，心多惭愧，远离嫉妒；真实了知诸善方便，为众受苦，不生悔退，乐行惠施，能调众生，善知所犯轻重之相，勤劝众生，施作福业，知字、知义，心无骄慢，亲近善友，能自利益，及利益他，恭敬三宝、诸师、和尚、长老、有德，于身菩提，不生轻想。能观菩提深妙功德，知善恶相，知世、出世、一切声论，知因、知果，知初方便，及以根本，当知是人，能得智慧。
“如是智慧有三种：一、从闻生，二、从思生，三、从修生。从字得义，名从闻生；思惟得义，名从思生；从修得义，名从修生。
“能读如来十二部经，能除疑网；能读一切世论、世事，能善分别邪正之道，是名智慧。能善分别十二部经，阴、界、入等因果字义，毗婆舍那、舍摩他相，上、中、下相，善、恶、无记、及四颠倒，见道，修道。能善分别如是等事，是名智慧。
“善男子，有智之人求于十力、四无所畏、大悲三念处，常亲近佛，及佛弟子。世无佛法，乐在外道出家修学，虽处邪道，乐求正要。常修慈、悲、喜、舍之心，及五通道。得五通已，观不净想，及无常想，能说有为多诸过罪，为正语故，教诸众生，令学声论。能令众生，离身心病。乐以世事，教于他人。所作事业，无能胜者，所谓咒、方、种种医药。能善求财，得已能护，用以道理，如法惠施。虽知一切，不生骄慢；得大功德，不生知足。能教众生信、施、持戒、多闻、智慧。知善、不善、无记、方便。善知学行因缘次第。知菩提道，及道庄严。知诸众生上、中、下根。知外声论，心不存著。知众生时，随宜调伏。知众生世，及国土世。知从具足六波罗蜜。
“善男子，有是智慧、非波罗蜜；有波罗蜜、非是智慧；有是智慧、是波罗蜜；有非智慧、非波罗蜜。是智慧、非波罗蜜者，所谓一切世间智慧、声闻、缘觉所得智慧。是波罗蜜、非智慧者，无有是义。是智慧、是波罗蜜者，所谓一切六波罗蜜。非智慧、非波罗蜜者，所谓一切声闻、缘觉、施、戒、精进。
“善男子，若人有能勤修如是六波罗蜜，是人名为供养六方，能增财命。
“善男子，菩萨二种：一者、在家，二者、出家。出家菩萨修净智慧是不为难，在家修净，是乃为难。何以故？在家之人，多恶因缘所缠绕故.”
说是法时，善生长者子等，千优婆塞，发阿耨多罗三藐三菩提心，既发心已，即从坐起，礼佛而退，辞还所止。
