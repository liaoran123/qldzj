
善生言：“世尊，如佛所说，菩萨二种，一者、假名菩萨，二者、实义菩萨。云何名为假名菩萨?”
“善男子，众生若发菩提心已，乐受外术，及其典籍，持讽诵读，即以此法，教化众生。为自身命，杀害他命。不乐修悲，乐于生死，常造诸业，受生死乐，无有信心。于三宝所，生疑网心。护惜身命，不能忍辱。语言粗犷，悔恨放逸。于己身所，生自轻想‘我不能得无上菩提’。于烦恼中，生恐怖想，亦不勤修坏结方便。常生悭贪、嫉妒、嗔心，亲近恶友，懈怠乱心。乐处无明，不信六度，不乐修福，不观生死，常乐受持他人恶语。是名假名菩萨。
“善男子，复有众生发菩提心，欲得阿耨多罗三藐三菩提。闻无量劫，苦行修道，然后乃得，闻已生悔。虽修行道，心不真实，无有惭愧，不生怜愍。乐奉外道，杀羊祀天。虽有微信，心不坚固。为五欲乐，造种种恶，倚色命财，生大骄慢，所作颠倒，不能利益。为生死乐，而行布施。为生天乐，受持禁戒。虽修禅定，为命增长。是名假名菩萨。
“实义菩萨者，能听深义，乐近善友，乐供养师长、父母、善友。乐听如来十二部经，受持读诵，书写思义。为法因缘，不惜身命、妻子、财物。其心坚固，怜愍一切。口言柔软，先语实语，无有恶语及两舌语。于自身所，不生轻想。舒手惠施，无有禁固。常乐修磨利智慧刀。虽习外典为破邪见，出胜邪见。善知方便，调伏众生。于大众所，不生恐怖，常教众生，菩提易得，能令闻者，不生怖心，勤修精进，轻贱烦恼，令彼烦恼不得自在。心不放逸，常修忍辱。为涅盘果，持戒精进。愿为众生驱走给使，令彼安隐，欢娱受乐。为他受苦，心不生悔。见退菩提，心生怜愍。能救一切种种苦恼。能观生死所有过罪。能具无上六波罗蜜。所作世事，胜诸众生。信心坚固，修习慈悲，亦不希求慈悲果报。于怨亲中，其心无二，施时平等，舍身亦尔。知无常相，不惜身命。以四摄法，摄取众生。知世谛故，随众生语。为诸众生受苦之时，其心不动，如须弥山。虽见众生多作诸恶，有少善者，心终不忘。于三宝所，不生疑心，乐为供养。若少财时，先给贫穷，后施福田；先为贫苦，后为富者。乐赞人善，为开涅盘。所有技艺，欲令人学；见学胜己，生欢喜心。不念自利，常念利他。身口意业，所作诸善，终不自为，恒为他人。是名实义菩萨。
“善男子，菩萨有二种：一者、在家，二者、出家。出家菩萨为实义菩萨，是不为难；在家菩萨，是乃为难。何以故？在家菩萨多恶因缘缠绕故.”
