
善生言：“世尊，菩萨摩诃萨修禅波罗蜜，云何禅定？
“善男子，禅定即戒，慈、悲、喜、舍，远离诸结，修习善法，是名禅定。善男子，若离禅定，尚不能得一切世事，况出世事，是故应当至心修习。
“菩萨欲得禅波罗蜜，先当亲近真善知识，修习三昧方便之道。所谓戒戒，摄诸根戒，断于邪命，如法而住，随顺师教，于善法所，不生知足，修行善时，心无休息。常乐寂静，远离五盖，心乐思惟，观生死过，常修善法，至心不废。具足正念，断诸放逸，省于言语，亦损眠食，心净、身净，不亲恶友，不与恶交，不乐世事。知时、知法，了知自身，观心数法，若有喜相、愁相、嗔相、软相、坚相，知已能除，犹如金师，善知冷热，不令失所。乐甘露味，虽处世法，身心不动，犹如须弥，不为四风之所倾动，正念坚固，亦见知觉有为、多过。若人乐修如是三昧，不休不息，当知是人能具足得，譬如钻火，以不息故，火则易得。
“善男子，若离三昧，欲得世法、出世菩提，无有是处。善男子，一切三昧，即是一切善法根本，以是因缘，应当摄心，如人执镜，则见一切善恶之事，是故三昧，名菩提道之庄严也。
“受身心乐，名为三昧；不增不减，名等三昧；从初骨观，乃至得阿耨多罗三藐三菩提，皆名三昧。
“是三昧有四缘：一者、从欲，二者、从精进，三者、从心，四者、从慧。是四缘故，得无量福，增一切善。
“复有三种：一者、从闻，二者、从思，三者、从修。从是三法，渐渐而生。复有三时，所谓生时、住时、增时。
“善男子，欲界之中，有三昧子，是子因缘，得三菩提。是三昧者，有退、住、增。若在四禅，性则坚固，从初乃至非想非非想处，上地胜下，次第如是。根本禅中，则有喜乐，非中间禅，六通亦尔，在于根本，不在余处，是三昧，名菩提庄严。因是三昧，能得学道、及无学道、四无量心、三解脱门，自利利他，无量神足，知他心智，能调众生，无量智慧，五根三昧，转钝为利，断于一切生老病死，能得成就一切种智，见诸法性，如罗彀视。
 “善男子，智者应当作如是观：一切烦恼，是我大怨。何以故？因是烦恼，能破自他。以是因缘，我当修习慈悲之心，为欲利益诸众生故，为得无量纯善法故。若有说言：离于慈悲，得善法者，无有是处。如是慈悲，能断不善，能令众生离苦受乐，能坏欲界。是慈若能缘于欲界，名欲界慈。
“善男子，众生若能修习慈心，是人当得无量功德。修慈心时，若能先于怨中施安，是名修慈。
“善男子，一切众生，凡有三聚：一者、怨，二者、亲，三者、中。如是三聚，名为慈缘。修慈之人，先从亲起，欲令受乐，此观既成，次及怨家。
“善男子，起慈心时，有因戒起，有因施起。若能观怨作子想者，是名得慈。
“善男子，慈唯能缘，不能救苦；悲则不尔，亦缘、亦救。
“善男子，若能观怨一毫之善，不见其恶，当知是人，名为习慈；若彼怨家，设遇病苦，能往问讯，瞻疗所患，给其所须，当知是人，能善修慈。
“善男子，若能修忍，当知即是修慈因缘，如是慈心，即是一切安乐因缘。若能修慈，当知是人，能破一切骄慢因缘，能行施、戒、忍辱、精进、禅定、智慧，如法修行。若人修定，当知是人，修梵福德。得梵身故，名梵福德。若人能观生死过罪、涅盘功德，是人足下所履粪土，应当顶戴。是人难忍能忍，难施能施，难作能作。是人能修四禅、四空及八解脱。复作是念：一切众生，身、口、意恶，未来若受苦恼报者，悉令我受；若我所有善果报者，悉令众生同我受之。如是慈悲，缘广故广，缘少故少。
“慈悲三种：谓下、中、上。复有三种：一者、缘亲，二者、缘怨，三者、缘中。复有三种：一者、缘贪，二者、缘众生，三者、缘非众生。如是缘者，悉名三昧。悲、喜、舍心，亦复如是。
“善男子，有禅、非波罗蜜；有波罗蜜、非禅；有亦是禅、亦波罗蜜；有非禅、非波罗蜜。是禅、非波罗蜜者，谓世俗禅，声闻、缘觉所有禅定。是波罗蜜、非禅定者，所谓施、戒、忍辱、精进。亦是禅、亦波罗蜜者，谓金刚三昧。非禅、非波罗蜜者，谓一切众生、声闻、缘觉，从闻、思惟所生善法。
“善男子，菩萨有二种：一者、在家，二者、出家。出家菩萨修于净禅，是不为难；在家修净，是乃为难。何以故？在家之人多恶因缘所缠绕故.”
