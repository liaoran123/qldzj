
善生言：“世尊，菩萨已受优婆塞戒，若有内外诸恶，不净因缘，云何得离?”
“善男子，菩萨若有内外诸恶，不净因缘，是人应当修念佛心。若有至心修念佛者，是人则得离内外恶、不净因缘，增长悲慧.”
“世尊，当云何修?”
“善男子，当观如来有七胜事：一者、身胜，二者、如法住胜，三者、智胜，四者、具足胜，五者、行处胜，六者、不可思议胜，七者、解脱胜。
“云何身胜？如来身为三十二相、八十种好之所严饰，一一节力敌万八千伊罗钵那香象之力，众生乐见，无有厌足，是名身胜。
“云何如法住胜？如来既自得利益已，复能怜愍、救济、利益无量众生，是名如法住胜。
“云何智胜？如来所有四无碍智，非诸声闻、缘觉所及，是名智胜。
“云何具足胜？如来具足行命、戒、见，是名具足胜。
“云何行处胜？如来世尊修三三昧、九次第等，非诸声闻、缘觉所及，是名行处胜。
“云何不可思议胜？如来所有六种神通，亦非声闻、缘觉所及，如十力、四无所畏、大悲三念处，是名不可思议胜。
“云何解脱胜？如来具足二种解脱，除智慧障及烦恼障，永断一切烦恼习气，智缘二事，俱得自在，是名解脱胜。
“是故舍利弗于契经中，赞叹如来具七胜法。如来从观不净，乃至阿耨多罗三藐三菩提，从庄严地至解脱地，胜于声闻、辟支佛等，是故如来名无上尊。如来世尊修空三昧、灭定三昧、四禅、慈悲、观十二缘，皆悉为利诸众生故。如来正觉，发言无二，故名如来。如往先佛，从庄严地出，得阿耨多罗三藐三菩提，故名如来。具足获得微妙正法，名阿罗呵。能受一切人天供养，名阿罗呵。觉了二谛，世谛、真谛，名三藐三佛陀。修持净戒，具足三明，名明行足。更不复生诸有之中，故名善逝。知二世界，众生世界、国土世界，名世间解。善知方便，调伏众生，名调御丈夫。能令众生，不生怖畏，方便教化，离苦受乐，是名天人师。知一切法，及一切行，故名为佛。能破四魔，名婆伽婆。
“复观如来行戒、定、慧，为益众生。又于无量无数世中，怨亲等利无有差别。悉断一切无量烦恼，一一皆知，一一众生为一烦恼，无量世中受大苦恼。如来世尊为众生故，难施能施，难忍能忍。
“佛有二净：一、庄严净，二、果报净。如来以是二净因缘力故，从初十十至后十十，无有人天能说其过。如来具足八万音声，众生闻之，不生厌离。以是因缘，如来出胜一切声闻、辟支佛等。
“善男子，若人受持优婆塞戒，欲净戒者，当作如是修念佛心。若修念佛，是人则离内外诸恶、不净因缘，增长悲慧，贪、嗔、痴断，具足成就一切善法。
“善男子，菩萨二种：一者、在家，二者、出家。出家菩萨修念佛心，是不为难；在家修习，是乃为难。何以故？在家之人多恶因缘所缠绕故.”
