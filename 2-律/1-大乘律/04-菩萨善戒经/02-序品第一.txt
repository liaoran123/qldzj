
如是我闻。一时佛在舍卫国须达多精舍只陀林中。与大比丘僧五百人俱。菩萨千人。尔时世尊即告无量诸菩萨言。谁能于此后恶世时。受持拥护阿耨多罗三藐三菩提。谁能护法。谁能教化一切众生。尔时弥勒菩萨即从座起。偏袒右肩右膝着地。长跪叉手白佛言。世尊。我能于后恶世之中。受持拥护阿耨多罗三藐三菩提。能护正法。能化众生。师子菩萨复作是言。世尊。我亦能以种种方便摄持众生。金刚菩萨言。世尊。若有众生当堕三恶道。我能遮持令不堕落。文殊师利复作是言。世尊。若有众生凡所求索。我悉能令一切具足。智幢菩萨复作是言。我能惠施众生大智。法幢菩萨复作是言。世尊。我能以法普施众生。日光菩萨言。世尊。我能施于众生安乐。月光菩萨言。世尊。我能教化一切众生令修福德。善护菩萨言。世尊。我能教化一切众生令不放逸。无尽意菩萨言。世尊我能教化一切众生。悉令知见无尽界义。月子菩萨言。世尊。我能惠施一切众生无上安乐。善月菩萨言。世尊。我能施于一切众生安乐之因。观世音菩萨言。世尊。我能救护众生怖畏。得大势菩萨言。世尊。我能令彼未度者度。众善菩萨言。世尊。我能令彼不调者调。善意菩萨言。世尊。若有众生堕在畜生。我能教化令其调伏。不乐菩萨言。世尊。我能施于愚者智慧。光聚菩萨言。世尊。我能令彼下根之人令得上根。不谛菩萨言。世尊。我能示彼狂者正道。乐见菩萨言。世尊。我能施于无量众生无量安乐。释幢菩萨言。世尊。我能令彼受苦众生常忆苦事。不可思议解脱菩萨言。世尊。我能令彼饿鬼众生远离饥苦。圣光菩萨言。世尊。我能令彼不调者调。维摩诘菩萨言。世尊。我能坏彼众生疑心。光明菩萨言。世尊。我能闭塞三恶道门。金刚功德菩萨言。世尊。我能令彼异解众生悉作一解。无量行菩萨言。世尊。我能施彼众生无漏之道。无所畏菩萨言。世尊。我能坏彼种种怖畏。宝功德菩萨言。世尊。我能显示一切众生功德宝藏。善意菩萨言。世尊。我能以此微妙软语调伏众生。净光菩萨言。世尊。我能以爱调诸众生。宝贤菩萨言。世尊。我能令彼一切众生忆过去世。高贵德光菩萨言。世尊。我能令彼勤修精进。善功德菩萨言。世尊。我能令彼苦恼众生悉得解脱。宝手菩萨言。世尊。我能施彼无量众生种种诸宝。意珠菩萨言。世尊。我能坏彼众生贫穷。破结菩萨言。世尊。我能坏彼众生烦恼。金光明菩萨言。世尊。我能示彼邪伪众生真实之道。功德色菩萨言。世尊。我能令彼诸乘众生皆住一乘。法意菩萨言。世尊。我能令彼悉得法眼。金刚子菩萨言。世尊。我能坏彼众生恶业。法增菩萨言。世尊。我能如法摄持众生。无名菩萨言。世尊。我能令彼一切众生远离三毒。月胜菩萨言。世尊。我能示彼众生善方便。师子意菩萨言。世尊。我能以法施于众生。师子吼菩萨言。世尊。我能破坏众生疑网。香象王菩萨言。世尊我能于后恶世之中示众生梦令坏烦恼。尔时舍利弗作是思惟。甚奇甚特诸菩萨事不可思议。复白佛言。世尊。若有菩萨勤修精进具足方便。而能种种利益众生。世尊。如是等菩萨摩诃萨。众生云何乃从是人乞索头目髓脑血肉及诸所须。世尊。我今定知。如是乞者即是菩萨摩诃萨也。佛言。善哉善哉。舍利弗。实如所言唯诸菩萨乃知菩萨。实非声闻缘觉所及。舍利弗。菩萨摩诃萨虽复现佛种种神足。终不舍于菩萨之心。舍利弗。若有长者生憍慢心。菩萨现作长者之像。破彼慢故。若至那罗延及端正人有憍慢者。悉现其身坏其憍慢。若得圣法示以大乘。何以故。离一解脱更无异解脱故。是故名如来。舍利弗。在家菩萨修集二施。一者法施。二者财施。出家菩萨修集四施。一者笔施。二者墨施。三者经施。四者说法施。出家菩萨具足成就是四施已。能调其心破坏憍慢修集忍辱。舍利弗。出家菩萨具足忍辱。则能受持菩萨禁戒。又复具足三种惠施。乃能受持菩萨禁戒。一者施。二者大施。三者无上施。施者。于四天下尚不吝惜。况于小物。是名为施。大施者。能舍妻子。无上施者。头目髓脑骨肉皮血。菩萨具足如是三施乃具于忍。具是忍已则能受持菩萨禁戒。舍利弗。菩萨欲受菩萨戒时。先当调伏柔软诸根。于生欲处不生欲心。于生瞋处不生瞋心。于生痴处不生痴心。于生畏处不生畏心。若自知具如是四事。则为十方诸佛所知。其人亦能知十方佛。舍利弗。若知不具如是四事。受菩萨戒者。是人亦不得菩萨戒。亦诳十方现在诸佛及诸菩萨。舍利弗。菩萨有二种。一者从瞋因缘。二者从痴因缘。舍利弗。瞋者能作八大地狱因缘。痴者能为诸恶烦恼因缘。以是瞋痴二因缘故能毁菩萨戒。舍利弗。若欲受持菩萨戒者。应先远离欲痴瞋畏。六月昼夜独处闲静纤悔诸罪。我某甲归依佛归依法归依僧。归依十方现在诸佛及菩萨僧。归依释迦牟尼如来。南无佛南无法南无僧。南无十方佛及菩萨僧。南无释迦牟尼佛。南无金刚无坏身。南无宝光。南无无量自在王。南无无上林王。南无无上欢喜。南无宝火。南无宝月光。南无清净。南无手勤精进。南无梵德。南无善功德。南无栴檀功德。南无光功德。南无阿叔伽功德。南无那罗延力。南无华功德。南无莲华。南无财功德。南无念功德。南无善名。南无释种王。南无无胜。南无无边身光南无无边身。南无无动。南无大山王如是等无量世间诸佛菩萨。常住在世宣说法化。唯愿愍哀留心见念。若我过去无量世中及现在世。所作众罪不善恶业。若自作若见他作心生随喜。若取佛物法物僧物招提僧物现在僧物。若自取已若见他取心生随喜。若自造作五逆之罪。见他造作心生欢喜。若自造作十不善业。若见他作心生欢喜。以是不善业因缘故。当生畜生饿鬼地狱。若边地人身长寿天身诸根不具。亲近邪见不值佛世。如是等罪今悉诚心求哀忏悔。如于现在释迦佛前。如来世尊真实知见。其智无碍净眼无障。常为一切众生证人。唯愿观我诚心忏悔。我从今日更不敢作。复次十方诸佛及诸菩萨至心谛听。若我过去无量世中。及现在世所修惠施乃至施于畜生一把。若我持戒乃至一念如是功德。悉以回向无上菩提。如过去佛及诸菩萨发愿回向。如未来佛及诸菩萨发愿回向。亦如十方现在诸佛诸菩萨等发愿回向。舍利弗。菩萨如是至心礼拜恭敬诸佛过六月已。若去若立若行若坐。十方诸佛示其身面。具足三十二相八十种好。虽示菩萨如是相好。而于法界初无动转。何以故。如来真实知其心故。十方诸佛定知是人堪任受持菩萨禁戒修集慈悲。能坏魔众转正法轮。能调众生宣说法界。以是义故。十方诸佛为是菩萨示现其身。舍利弗。如师子吼猫狸能不。不也世尊。若有不于无量世中无量佛所殖诸德本能得受持菩萨戒不不也世尊。舍利弗。如香象王之所负担驴能胜不。不也世尊。舍利弗。如日月光萤火及不。不也世尊。舍利弗。如毗沙门所有财宝贫者等不。不也世尊。舍利弗金翅鸟飞乌能及不。不也世尊。舍利弗。若有能于无量世中无量佛所深殖德本。是人乃能受菩萨戒。了了见于十方诸佛。舍利弗。受菩萨戒已。若有客尘烦恼因缘犯可忏法应当向诸佛忏。菩萨终不造五逆罪。若贪不息乃至生子。应于十方现在佛前满足二年昼夜经常以殷重心求哀忏悔。若为贪心取佛物法物僧物。如本佛前二年忏悔。舍利弗。菩萨若以瞋恚因缘毁禁戒者无有是处。以瞋因缘毁破禁戒得忏悔者亦无是处。尔时优波离于其晨朝从禅定起。即诣佛所头面作礼。右绕三匝却坐一面。白佛言。世尊。如戒经中说。若我弟子有信者。于所受戒乃至失命终不毁犯。世尊。现在若入涅槃。我当云何分别了知声闻禁戒缘觉禁戒菩萨禁戒。世尊。说我于持律中为最第一我今不知毗尼方便。云何当说。今者多有大比丘僧诸菩萨僧。唯愿如来具示广说。佛言。善哉善哉。优波离。至心谛听善思念之。当为汝说。优波离。声闻戒因缘异。菩萨戒因缘异。声闻戒心异。菩萨戒心异。声闻戒庄严异。菩萨戒庄严异。声闻戒方便异。菩萨戒方便异。优波离。声闻戒净非菩萨戒净。菩萨戒净非声闻戒净。声闻之人乃至一念不求于有名声闻戒净。菩萨若不求于有者名大破戒名不净戒。声闻求有是名破戒名不净戒。优波离。菩萨摩诃萨于无量劫常处有中。心不生悔名菩萨戒净。非声闻戒净。以是义故。优波离。汝应宣说。声闻戒急菩萨戒缓。声闻戒塞菩萨戒开。声闻戒中应说因缘。菩萨戒中则不应说。优波离。菩萨之人随众生心非声闻也。是故菩萨于戒小缓声闻护急。优波离。菩萨若于晨朝犯戒。犹故应念阿耨多罗三藐三菩提。自知罪过昼夜三时皆应如是。是名菩萨戒。优波离。菩萨若时时犯不名破戒。声闻若时时犯。是名破戒。是名失戒。是名不得沙门道果。何以故。声闻之人为坏烦恼勤行精进不应毁犯。优波离。菩萨若于恒河沙等劫受五欲乐。亦不失于菩萨禁戒。不名破戒。不名失戒。不名不得菩提之果。优波离。菩萨不能于一世中尽诸烦恼。当以方便渐渐令尽。优波离。阿耨多罗三藐三菩提要须无上大庄严力。然后乃得非一世得。是故如来不说菩萨于生死中而生悔心。亦不宣说永断贪爱。为说喜法甚深法无疑法空法。闻是法已乐于生死。优波离言。世尊。犯有三种。一者贪。二者瞋。三者痴。菩萨所犯何者为重。何者为轻。佛言。优波离。若诸菩萨犯如恒河沙等贪。如是菩萨不名毁戒。若犯一瞋因缘毁戒。是名破戒。何以故。优波离。瞋恚之心能舍众生。贪爱之心能护众生。若爱众生不名烦恼瞋舍众生名重烦恼。优波离。是故如来于经中说。贪结难断不名为重。瞋恚易断名之为重。优波离。难断非重。菩萨常有易断重者。乃至梦中尚不为之。优波离。愚痴菩萨无有方便怖畏犯爱。菩萨有智善知方便。怖畏犯瞋不畏犯爱。尔时文殊师利白佛言。世尊。毗尼者名为调伏。一切法性毕竟是调。如来何故宣说毗尼。文殊师利。若凡夫人能知诸法毕竟调者。如来终不宣说毗尼。以凡夫人不知不解。是故如来为说毗尼。文殊师利。汝今何故不说毗尼。优波离欲得闻之。时文殊师利语优波离。优波离。一切诸法毕竟调伏。一切诸法性不可污。一切诸法性无颠倒。一切诸法其性清净。一切诸法不可宣说。一切诸法无有取着。一切诸法不去不来。一切诸法不可思议。一切诸法无有障碍。一切诸法本无有性。一切诸法无行。一切诸法不出不灭。一切诸法无有三世。一切诸法无有疑网。如是等法佛悉觉知。优波离言。世尊。如文殊师利所说非了了说。佛言。优波离。文殊师利常乐宣说如是解脱。优波离言。世尊。云何名憍慢。若菩萨言。我有菩提心。我为菩提行六波罗蜜。我为般若修造诸行。菩提行深声闻行浅。菩提行净声闻行不净。菩提行毕竟。声闻行不毕竟。若复分别是声闻法是缘觉法是菩萨法是诸佛法。此名为净。此名不净。是名为道。是名非道。是名菩萨憍慢。
