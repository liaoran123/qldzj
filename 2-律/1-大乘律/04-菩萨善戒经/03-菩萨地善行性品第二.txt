
菩萨摩诃萨修集圣行行于善果。菩提之道有十法。则能摄取一切善法。何等为十。一者支。二者翼。三者净心。四者行。五者有。六者因。七者器。八者地。九者方便。十者住。云何名支。谓菩萨性。菩萨性者谓初发心及三十七品。何以故。菩萨摩诃萨发菩提心。乃是一切善法根本。是故名支。因此发心得阿耨多罗三藐三菩提。是故名因。因初发心决定必得。阿耨多罗三藐三菩提。是故名性。菩萨摩诃萨因初发心故。得修行檀波罗蜜尸波罗蜜羼提波罗蜜毗离耶波罗蜜禅波罗蜜般若波罗蜜。行六波罗蜜故。则得修行智慧庄严福德庄严修三十七助道之法。是故菩萨发菩提心名之为支。菩萨摩诃萨随发心行具足得阿耨多罗三藐三菩提。是故名支。菩萨摩诃萨若无菩萨性者。虽复发心勤修精进。终不能得阿耨多罗三藐三菩提。是故当知非因发心勤修精进有菩萨性。以是义故菩萨性者名之为支。菩萨虽有菩萨之性若不发心勤修精进。则不能疾成阿耨多罗三藐三菩提。有菩萨性发菩提心勤修精进故。则能疾得阿耨多罗三藐三菩提。以是义故。菩萨性者名之为支。又复支者名因。亦名为梯。亦名增长。亦名庄严。亦名依凭。亦名次第。亦名进行。亦名室宅。以是义故。性名为支。云何名性。性有二种。一者本性。二者客性。言本性者。阴界六入次第相续无始无终法性自尔。是名本性。言客性者。谓所修集一切善法得菩萨性。是名客性。而此经中以是二种名之为性。是二性者名之为支。又复性者亦名为子。亦名为界。亦名为性。复有二种。一细二粗。所言细者无因而得。无因得果故名为细。所言粗者有因而得。从因得果故名为粗。菩萨摩诃萨具足如是二种性者。胜于一切声闻缘觉。况诸外道。以是义故。菩萨摩诃萨得名为胜。何故名胜。以清净故。清净有二。一净智障。二净结障。声闻缘觉净结障故名为净非净智障。菩萨摩诃萨具足二净。以是义故。菩萨性者得名为胜。菩萨摩诃萨复有四事胜于声闻辟支佛等。一者根胜。二者行胜。三方便胜。四得果胜。言根胜者。菩萨摩诃萨本性猛利。缘觉性中声闻性钝。是名根胜。言行胜者。声闻缘觉为自度故修集善法。菩萨之人不自为己。但为众生修集善法。施众安乐大悲怜殷。是名行胜。方便胜者。声闻缘觉唯能了知阴界诸入。不能了知十二因缘及处非处。菩萨方便则能善知一切诸法。是名方便胜。言果胜者。声闻自得声闻菩提。缘觉自得缘觉菩提。菩萨自得菩萨菩提。是名果胜。菩萨性者有六种印。以是印故一切众生则得识知此是菩萨。何等为六。所谓檀波罗蜜乃至般若波罗蜜。以何义故。檀波罗蜜名菩萨性印。菩萨摩诃萨本性能得如是舍心。于诸财物若多若少心不贪着。欲施施时及行施已。悉生欢喜随所施物。若多若少心无疑悔。若少施时亦无羞愧。若无财时常赞叹施。见有悭者能破其心。见行施者心生欣庆。欢喜踊跃如见父母。见来求者深自庆幸。若无财物应以身业供给长老父母诸师。应以喜语软语法语实语正语。除破众生妄语两舌恶口无义语。若有人问犹不说人长短过失。况于无问而自说耶。若有众生怖畏王贼水火之难能为救解。知恩念恩受恩能报。受他寄付不令他疑。若是重宝心不贪着。于己物中心无吝惜。能食能衣惠施于人。能调欲心耽湎之心调戏等心贪伎乐心修集惭愧。虽获大宝不生贪喜。是名檀波罗蜜菩萨性印。云何尸波罗蜜菩萨性印。菩萨摩诃萨身口意业性自净软。于众生中不起恶心恚害之心。若因客尘诸烦恼等造作众罪。作已心悔深生惭愧发露忏悔。于诸众生起怜愍心作一子想。终不以手若杖若石加于一切。心常求觅真善知识。志乐供养父母师长耆旧宿德。破坏憍慢先意问讯知恩念恩。若有乞者软语慰喻。不以幻术诳惑众生。终不乐以非法活命。常喜修集一切功德。教诸众生广修福业。见诸众生所受诸苦。断其命根打缚闭系饥渴寒热。菩萨尔时观彼受苦如己无异。护持佛戒乃至轻微尚不故毁。况余重者。能以十善教化一切。不乐见闻诸恶众生斗诤骂詈。所有三业常为众生终不自为。若有众生具戒忍慧。乐与同行得柔软心。无有害心无不忍心。心常敬重所有诸戒。不诳众生无有两舌及无义语。虽无问者尚赞人善。况有问者而当不说尊重宗敬正实之语。是名尸波罗蜜菩萨性印。云何羼提波罗蜜菩萨性印。菩萨摩诃萨观诸众生。若有来打我是身者。我则不应加恶报之。何以故。我身非身。所谓身者名为真实。真实之身则不可打。而我此身是和合身。和合身者所谓不净。于和合中少分见打多无所损。多无所损何故不喜。瞋者少分有瞋多分不瞋。多不瞋故云何名瞋。若和合打和合受者谁打谁受。譬如二物相触出声。若我瞋者应当自瞋。何以故。以业缘故而得此身。以是身故受是楚毒。譬如有的箭则着之。我若增长是瞋心者。则不能观善恶等法。若不能观善恶法者。必定当堕三恶道中。以是义故若打若骂不应于他生瞋恨心。如是观已。是名羼提波罗蜜菩萨性印。复次若见有打骂者。应于是人生一子想心无怨恨。是名羼提波罗蜜菩萨性印。云何毗梨耶波罗蜜菩萨性印。菩萨摩诃萨勤修精进。晨起夜寐不乐眠卧。终不观于寒热饥渴恐怖欢喜。凡所造作若是世事及出世事。要令究竟终不中废。事若未果终不中悔。虽得他人恭敬供养。于己所修不休不息。于自己身不起轻心言不能得阿耨多罗三藐三菩提。虽见世间难为之事终不退缩。是名毗梨耶波罗蜜菩萨性印。云何禅波罗蜜菩萨性印。菩萨摩诃萨至心乐观诸法实义。乐住寂静及无人处。乐离恶人增长善法。见乐静者欢喜恭敬。虽有烦恼本性轻微。所有善心终不为于诸恶觉观之所破坏。修集慈心视怨如子。若见众生受大苦恼生于悲心。随其己力而为除断。愿诸众生悉令安隐。身设受苦不生忧恼。若失身命及以财物。若系若缚若打若摈。能自晓喻不失正念生于忧苦。专心听法书写受持读诵解说。若他忘失能为诲示。以如是等至心因缘。于后世中不忘法界。是名禅波罗蜜菩萨性印。云何般若波罗蜜菩萨性印。菩萨摩诃萨了知一切世间之事。知诸方术及诸众生所有言说。虽知此事心不迷谬亦不放逸。不为外道之所诳惑。不随邪见所说义理。是名般若波罗蜜菩萨性印。我今粗略说粗印相。后细印相诸佛所知。菩萨性者不可思议。成就具足诸功德事。清净真实具足净法。是故名上。亦名不动。亦名阿耨多罗三藐三菩提印。菩萨摩诃萨若不睹见恶法过患。则不得修一切善法。菩萨摩诃萨修上善时。若以客尘烦恼因缘堕三恶道。犹故胜于恶道众生。何以故。菩萨性故。若以客尘烦恼因缘堕恶道者。能速破坏疾得出离。如其不出不同恶道受于重苦。若受苦时于诸众生犹生大悲。以性因缘故得悲心。是故菩萨胜于一切三恶众生。菩萨摩诃萨以四烦恼因缘故破坏净法。何等为四。一者利重常恒。二者以是二结亲近恶友。三者若于师所王主怨贼而生怖惧故失善心起于烦恼。四者为身命故作诸恶法。以是四法虽有菩萨摩诃萨性。终不能得阿耨多罗三藐三菩提。复有四事。虽有菩萨摩诃萨性。亦不能得阿耨多罗三藐三菩提。何等为四。一者不值善友佛及菩萨不谬说义者。二者虽值善友佛及菩萨。错谬解义不学菩萨所有禁戒。三者虽值善友佛及菩萨随顺解义。不能学持菩萨禁戒。四者虽值善友佛及菩萨随顺解义学菩萨戒。善根未熟未得具足庄严菩提。是故不得阿耨多罗三藐三菩提菩萨虽有菩萨之性。若不具足如是四事。终不能得阿耨多罗三藐三菩提。虽复具足如是四事。无菩萨性而能得成阿耨多罗三藐三菩提者。无有是处。
