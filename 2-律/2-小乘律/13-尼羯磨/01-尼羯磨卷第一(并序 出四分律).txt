
原夫鹿苑龙城。启尸罗之妙躅。象岩鹫岭。开解脱之玄宗。于是三千大千。受清凉而出火宅。天上天下。乘戒筏而越迷津。内众于是敷荣。外徒由斯安乐。其后韬真细氎多闻折轴之忧。揜正微言罕见浮囊之固。即有饮光秀出。维绝纽而虚求。波离事兴。振隤网而幽赞。慧炬于焉重朗。戒海由是再清。其律教也弘深。固难得而遍举。此羯磨者。则绍隆之正术。匡护之宏规。宗绪归于五篇。滥觞起于四分。寔菩提之机要。诚涅槃之津涉者也。素以锐思弱龄。留情斯旨。眇观至教。式考义途。亟历炎凉。庶无大过误耳。然自古诸德取解不同。定僧羯磨。总有四本。其中与僧同者。不别条录。其不同者。各以类分。隋朝愿律师。总定二部羯磨。僧尼各别两卷流行(或有传人辄分尼法作其三卷)。复有宋代求那跋摩。简尼别行集成一卷。素乃于诸家撰集。莫不研寻。校理求文抑多乖舛。遂以不敏。总述尼法。分为三卷。勒成一部。庶无增减以适时机。只取成文。非敢穿凿。惟愿戒珠增照。协日月而齐明。系草传芳。与天地而同朽。后之览者知斯志焉。
