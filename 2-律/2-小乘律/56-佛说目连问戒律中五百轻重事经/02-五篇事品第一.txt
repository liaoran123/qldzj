
如是我闻一时。佛住王舍城迦兰陀竹园。是时目连从坐而起。白佛言。世尊。我今欲有所问惟愿世尊。为我演说。佛言。善哉汝所问者。能大利益无量众生。恣汝所问。目连白佛言。世尊。末世比丘。轻慢佛语犯众学戒。杂用三宝物。当堕何处。尔时佛告目连。谛听谛听当为汝说。若比丘无惭愧轻慢佛语犯众学戒。如四天王寿五百岁。堕泥犁中。于人间数九百千岁。犯波罗提提舍尼。如三十三天寿千岁。堕泥犁中。于人间数三亿六十千岁。犯波夜提。如夜摩天寿二千岁。堕泥犁中。于人间数。二十亿千岁。犯偷兰遮。如兜率天寿四千岁。堕泥犁中。于人间数五十亿六十千岁犯僧伽婆尸沙。如不憍乐天寿八千岁。堕泥犁中。于人间数。二百三十亿四十千岁。犯波罗夷。如他化自在天寿十六千岁。堕泥犁中。于人间数五百二十一亿六十千岁。
