
问比丘病得离钵食不。答重病得。小病不得。

问比丘疾病。三衣不持犯何事。答大困无所识知得。有觉知不得。

问看病人不语病者。私用钱与他病人。作食汤药。犯何事。答若用五钱犯弃。若后语病者欢喜。不犯。若病人恚不偿。犯弃。

问为病故。主人日供一百钱。五十便足。余者得与余病者作食不。答病者自与便得。

问病比丘无人看。比丘得与作食不。答山野无人处日中不得往还得作。七日先净薪米。受取得作。

问病人须酒。一升二升下药可与不。答若师言必瘥。得和药服。不得空服。

问比丘病得服气不。答不得。同外道故。

问比丘肿病。得使人唾咒不。答得。

问比丘病。困或阙衣钵施众。或卖用作福德犯何事。答若更得弊故。即受得。无有犯舍堕。
