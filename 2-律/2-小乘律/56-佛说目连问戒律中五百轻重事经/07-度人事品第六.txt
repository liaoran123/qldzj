
问一人得度沙弥不。答二人得。

问度沙弥。得遥请和尚不。答不得。

问未满五腊度人。犯何事。其弟子为得戒不。答若知非法而度。犯舍堕。过三谏不止。犯决断若弟子不知是非法。得戒。若知不得。

问比丘都不诵戒。又不知法种种僧事。而多度人。或作三师。有所犯不。答此人尚不应食人信施况复度人。

问若人。父母王法不听。比丘盗将去度。犯何事。答犯重。若官人走奴。投比丘为道。比丘若知而安止。未度亦犯重。

问若儿前出家。父母后出家。来投其儿其儿得度不。答得。

问犯戒比丘。得度人不。答若犯重无复度人之理。若犯决断同上未满五腊者。若犯余轻戒。要须忏悔然后得度。

问白衣投一比丘欲出家。比丘即受。更为请和尚戒师。所投比丘故是师非。答非师。若后从受法者。可为法师。若依随者。可为依止师。

问比丘多度弟子。或作二师。都不教戒。犯何事。答犯舍堕。昔迦葉佛时。有比丘度弟子不教戒多作非法。命终生龙中。龙法。七日一受对时火。烧其身肉尽骨在。寻后还复则复烧。不能堪若。便自思惟我宿何罪致如此若耶。便观宿命。自见本作沙门不持禁戒师亦不教。便作毒念。嗔其本师。念欲伤害。会后其师。与五百人来。乘船渡海。龙便出水捉船。众人即问。汝是谁。答我是龙问汝何以捉船。答汝若下此比丘。放汝使去。问此比丘何豫汝事。都不索余人。而独索此比丘者何。龙曰本是我师不教戒我今受苦痛。是故索之。众人事不得止。便欲捉此比丘着水中。比丘曰我自入水不须见捉。即便投水丧命。以此验之。度人不可不教戒。
