
问钵云何失。答若缘缺。若穿穴。若裂。若油不舍。尽是失。缘缺穿穴不可复持。裂者缀已施人。人还更受。油不舍亦尔。若弃出界经宿不失。

问钵得合覆着壁上不。答若巾裹得。合净处。着若囊或悬壁好。不得覆着壁上。昔六群比丘覆钵壁上堕地即破。佛因此制戒。自今已后不得覆钵壁上。覆钵壁上者犯舍。堕地者犯舍堕。

问比丘早起得用钵食不用有何咎耶。答一切食皆应用钵。若一日都不用钵。犯堕。

问比丘食饭欲尽。得侧钵括取饭不。答得。

问食后已讫。更啖余果。手得离钵不。答得。若食未讫亦得暂离。

问比丘食钵要当擎。得放地不。答要当擎。若放地亦不犯戒。

问比丘以器盛饭。停着钵中。得互用钵食不。答不得。犯舍堕。

问钵得炊作食不。答不得炊。犯舍堕。
