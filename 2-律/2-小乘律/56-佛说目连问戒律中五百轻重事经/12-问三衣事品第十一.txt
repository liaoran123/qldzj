
问三衣事浣要须舍不。答须舍。若不舍犯舍堕。当施与人。还乃得更受。

问三衣尽得条成不。答大衣得。中衣小衣不得。

问小衣得着烧香上讲不。答无中衣得。若不近身体净洁亦得。

问浣衣出帛。得用米粘不。答不得犯舍堕。日日从沙弥白衣受乃得着。

问三衣应施里不。答里施不施亦得。

问大衣得着上讲礼拜不。答无中衣得。

问三衣得用生绢作不。答一切生绢衣不见身者得着。

问比丘嗔忿。自坏衣钵锡杖。犯何事。答嗔恼自坏三衣钵。犯舍堕。坏锡杖犯舍堕。坏他物。计钱犯事。

问三衣得借人不。答不得出界经宿。若同界内得不限日数。

问入聚落中不被大衣。犯何事。答着肩上去不犯。若僧使或为病人持去。不犯。

问三衣破补便得受须。复施他人耶。答破容猫子脚。便应施人。人还乃得补受。若先补后施人亦得。
