
佛在室罗伐城逝多林给孤独园。时大目干连既与十七众出家。广说乃至但有营事。即十七人共相捡挍更互助成。如前杀戒中具言其事。时十六人从一乞忏。见彼不言。即皆以指。击擽令其大笑。因而致死。少欲苾刍闻生嫌耻。云何苾刍以指击擽断他命根。以缘白佛。佛言广说乃至我观十利。为诸苾刍制其学处。应如是说。若复苾刍以指击擽他者。波逸底迦若复苾刍者谓十七众。余义如上。以指击擽者。谓是身业。结罪如上。此中犯相其事云何。若苾刍以一指头击擽他者得一堕罪。乃至五指便得五罪。若以拳击擽。得一堕罪。若以足指准手应知。若以指端示其靥处。或指疮处或指蚊虫。或示旋毛等。并皆无犯。又无犯者谓最初犯人。广说如上。
