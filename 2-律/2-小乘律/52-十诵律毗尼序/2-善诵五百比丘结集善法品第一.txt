
佛婆伽婆。在拘尸城娑罗双树间力士住处般涅槃。拘尸诸力士供养佛身。是时长老摩诃迦葉。将五百比丘。从波婆城。欲到拘尸城。二城中间。尔时有梵志。持天曼陀罗华。发拘尸城。欲诣波婆城。长老摩诃迦葉问。汝识我大师不。答言识。汝大师娑罗双树间力士住处般涅槃。今已七日。诸天世人供养佛身。我从彼得此天曼陀罗华来。摩诃迦葉不乐。诸弟子中有大忧愁者。有举手哭者。有躄地者。皆言。佛取涅槃一何驶哉。世间眼灭。诸比丘有宛转地者。有心中愁戚者。有行舍心观诸法相者。所谓一切无常苦空无我。此无常相法。何可得常。佛在时常说。一切众生所可乐着不可久保。皆当别离散坏磨灭。尔时有一愚痴不善不及老比丘。发此恶言。彼长老常言。应当行是不应行是。我今快得自在。所欲便作。不欲便止。如是粗言。唯迦葉独闻。余无知者。是诸天神力所隐蔽故。尔时阎浮提中。长老阿若憍陈如第一上座。长老均陀第二上座。长老十力迦葉阿难和上第三上座。长老摩诃迦葉第四上座。摩诃迦葉多知广识。四部众尽皆恭敬信受其语。四部众闻摩诃迦葉从波婆城来欲诣拘尸城。四部众皆出到半道。奉迎摩诃迦葉。摩诃迦葉见四部众来。于道外树下。敷尼师檀结加趺坐。四众既到。头面敬礼。在一面听其说法。时大迦葉说种种法。示教利喜竟。发遣四众。还至双树顶结支夷。大迦葉言。我正尔当到。莫燃佛[卄/積]。我欲礼佛全身。尔时大迦葉。与大众俱到顶结支夷。到已天为开发金棺解撤缠裹。时大迦葉稽首敬礼佛身。四部大众亦得礼拜。又告诸人言。更以天新绵氎。好缠佛身以新香油。灌满金棺。安措佛身而阖棺盖。更积一切众香杂薪。以为大[卄/積]。大迦葉告诸力士。汝自知时。诸力士主即燃香薪大[卄/積]。尔时长老阿难见薪[卄/積]然。悲恼哽塞即说偈言。

世尊此身　　乃至梵天　　今在金棺
以千氎缠　　灌以香油　　燃以香薪

尔时佛[卄/積]燃尽。大迦葉思惟言。当云何灭火。即念应以牛乳灭之。尔时大迦葉适生此念。四边自然有牛乳池。净洁香好。是时大迦葉。即取此乳以灭是火而说偈言。

千氎缠佛身　　以火阇维之
佛之神力故　　常一内衣在
最外亦不烧　　中者皆燃尽

尔时长老摩诃迦葉。以成治氎。取佛舍利。与诸力士。诸力士从长老摩诃迦葉。取佛舍利。盛以金瓶。举着车上。烧种种香。持诸幡盖作诸妓乐入拘尸城。尔时拘尸城中有新论义堂。扫洒清净香洁无量。悬缯幡盖散诸杂华。敷象牙床。以佛舍利金瓶着上。阿难先以花香伎乐种种供养。亦教诸比丘比丘尼优婆塞优婆夷供养礼拜。尔时波婆城中诸力士闻。佛在拘尸城般涅槃。念言。佛亦是我师。我之所尊。来从诸人请舍利分。欲于波婆城中起塔。烧香悬缯幡盖。尽世供养。拘尸城诸力士答言。佛在我国般涅槃。我自起塔香华供养。舍利分不可得。时遮勒国诸刹帝利姓。婆蹉婆罗。罗摩聚落拘楼罗种。毗[少/兔]国中诸婆罗门。毗耶离国诸梨昌种。迦毗罗婆国诸释子。摩伽陀国主阿阇世王。韦提希子。闻佛于拘尸城般涅槃。今众人以香华伎乐供养舍利。尔时阿阇世王。敕其大臣婆罗门婆利沙迦罗言。汝往到拘尸城诸力士所。持我言致问无量。气力安隐身心乐不。又语诸人。佛亦我师我之所尊。今于汝国般涅槃。请分舍利。欲于王舍城中起塔供养。与我者善。若不见与。当举兵众以力夺汝。受敕即严四种兵。直至拘尸城。语诸力士言。摩伽陀国主。阿阇世王致问无量。气力安隐身心乐不。又言。佛亦我师我之所尊。在此般涅槃。来请舍利分。汝当与我。我于王舍城起塔供养。拘尸城诸力士答大臣婆罗门言。佛在我国土地般涅槃。我自于此拘尸城起塔供养。舍利分不得与汝。大臣婆罗门言。摩伽陀国主阿阇世王语汝。汝等以舍利与我者善。若不见与。当举四兵以力夺汝。诸力士言。我自供养不以与汝。波婆城力士亦集四兵。在一面住。罗婆聚落拘婆罗。亦集四兵在一面住。遮勒国诸刹帝利。亦集四兵在一面住。毗[少/兔]国诸婆罗门。亦集四兵在一面住。毗耶离国诸梨昌。亦集四兵在一面住。迦毗罗婆诸释子。亦集四兵在一面住。婆罗沙迦罗婆罗门。更增四兵。拘尸城一面住。尔时拘尸城外。八军围绕。为舍利故。各欲夺取。尔时大众中。有一婆罗门姓烟。在八军中。高声大唱。拘尸城诸力士主听。佛无量劫积善修忍。诸君亦常闻赞忍法。今日何可于佛灭后为舍利故起兵相夺。诸君当知此非敬事。舍利现在。但当分作八分。诸力士言。敬如来议。尔时姓烟婆罗门。即分舍利作八分。分竟复高声大唱。汝诸力士主听盛舍利瓶。请以见惠。欲还头那罗聚落起瓶塔。华香幡盖伎乐供养。诸力士答言。敬从来请。尔时必波罗延那婆罗门居士。复以高声大唱。拘尸城中诸力士主听。烧佛处炭与我。欲还我国起炭塔。华香伎乐供养。诸力士答婆罗门。敬从来请。尔时拘尸城诸力士。得第一分舍利。即于国中起塔。华香伎乐种种供养。波婆国得第二分舍利。还归起塔种种供养。罗摩聚落拘楼罗。得第三分舍利。还归起塔种种供养。遮勒国诸刹帝利。得第四分舍利。还国起塔种种供养毗[少/兔]诸婆罗门。得第五分舍利。还国起塔种种供养。毗耶离国诸梨昌种。得第六分舍利。还国起塔种种供养。迦毗罗婆国诸释子。得第七分舍利。还国起塔华香供养。摩伽陀国主阿阇世王。得第八分舍利。还王舍城起塔华香供养。姓烟婆罗门。得盛舍利瓶。还头那罗聚落。起塔华香供养。必波罗延那婆罗门居士。得炭还国起塔供养。尔时阎浮提中。八舍利塔第九瓶塔第十炭塔。佛初般涅槃后起十塔。自是已后起无量塔。

尔时长老摩诃迦葉。知佛舍利流布十方白衣起塔。以是因缘故集僧。集僧竟。语诸比丘。我昔时从波婆城。将五百比丘。向拘尸城。于二城中间。见一梵志持天曼陀罗华。从拘尸城来。欲诣波婆城。我问梵志言。优婆伽从何所来。欲至何所。梵志答言。我从拘尸城来。欲到波婆城。问识我大师不。梵志答言识。汝大师娑罗双树间般涅槃。今已七日。诸天世人供养舍利。我从彼得此天曼陀罗华。我尔时心不乐。作是言。佛取涅槃一何驶哉世间眼灭。诸比丘中有大忧愁者。有举手哭者。有躄地者。皆言佛取涅槃一何驶哉。世间眼灭。诸比丘有宛转地者。有愁戚者。有行舍心观诸法相者。一切无常苦空无我。此无常法相。何可得常。佛在时自言。一切众生所可乐着。难得久保皆当别离散坏磨灭。尔时有一顽愚不善及老比丘。出恶口言。彼长老常言。应当行是不应行是。我今得自在。所欲便作不欲便止。是愚痴比丘作是语时。唯我独闻余无知者。是诸天神力之所隐蔽。复有一比丘。在我前说。法言非法。非法言法。善言不善。不善言善。我等今应当集一切修妒路。一切毗尼。一切阿毗昙。摩诃迦葉自思惟。我当僧中集一切修妒路。一切毗尼。一切阿毗昙。或有无知比丘。作如是言。不应如是集一切修妒路。一切毗尼。一切阿毗昙。我等今当于僧中。择取聪明能集法人。僧中作羯磨取。尔时长老摩诃迦葉。僧中取五百少一比丘。一一称字。是诸比丘。皆读三藏得三明灭三毒。皆得共解脱。摩诃迦葉僧中唱。大德僧听。是五百少一比丘。称名字。皆读三藏得三明灭三毒。皆得共解脱。若僧时到僧忍听。是五百少一比丘。皆是集法人。如是白。尔时长老阿难在僧中。长老大迦葉思惟。是阿难好善学人。佛说阿难于多闻人中最第一。我等今当使阿难作集法人。长老大迦葉思惟已。僧中唱。大德僧听。是阿难好善学人。佛说阿难多闻人中最第一。若僧时到僧忍听。我等今当使阿难作集法人。如是白。大德僧听。是阿难好善学人。佛说阿难于多闻人中最第一。我等今当使阿难作集法人。谁诸长老忍阿难作集法人者默然。谁不忍是长老说僧已。忍听长老阿难作集法人竟。僧忍默然故。是事如是持。长老大迦葉复思惟。今集一切修妒路。一切毗尼。一切阿毗昙。是事多非一日二日乃至七日可竟。今僧中当作羯磨。能作集法人。共一处安居。不作羯磨人。不得共一处安居。如是思惟竟。长老摩诃迦葉。僧中唱。大德僧听。今集法多非一日二日乃至七日可竟。今僧中作羯磨。能集法人共一处安居。不作羯磨人。不得共一处安居。如是白。尔时长老摩诃迦葉。复作是念。何处国土安隐。有好精舍。四事供养饮食无乏。无诸寇贼。即念王舍城中。四事供养具足无乏。国土安隐无诸贼寇。我等今当往到王舍城安居。如是思惟已。摩诃迦葉独身先往治精舍。泥涂壁孔治土埵。敷床洒扫抖擞被褥教备药具饮食衣被。摩诃迦葉知安居时到。共五百比丘。王舍城安居。摩诃迦葉清旦着衣持钵。入王舍城。教化诸人。持饮食供养集法人教已。摩诃迦葉自行乞食食竟。出城还至精舍。以是因缘集僧。集僧已思惟。何等比丘能诵毗尼明了。我等难问能随问答。当从此人集毗尼。即念优波离比丘。佛常赞诵毗尼。比丘中明了第一。念已白僧。佛常赞优波离比丘。于诵毗尼。比丘中明了第一。优波离比丘。我等问难能随问答。尔时摩诃迦葉。为敷法座。优波离比丘升高座坐竟。摩诃迦葉问优波离。初波罗夷因缘从何处出。优波离答言。初波罗夷。从毗耶离国须提那比丘迦兰陀子出。是中云何犯云何不犯。尔时优波离广说犯不犯相。摩诃迦葉。问阿若憍陈如。尔不答言尔。如优波离所说。摩诃迦葉问阿若憍陈如竟。次问长老均陀。次问十力迦葉。次第问五百阿罗汉。乃至阿难。阿难答言。我亦如是闻。是事是法是善。如长老优波离所说。阿难问摩诃迦葉。尔不。答言尔。是中长老。摩诃迦葉。僧中高声大唱。大德僧听。初波罗夷法集竟。是法是毗尼是佛教。无有比丘言是法言非法。非法言是法。是毗尼言非毗尼。非毗尼言是毗尼。是法是毗尼是佛教。僧忍默然故。是事如是持。摩诃迦葉复问长老优波离。第二波罗夷因缘。从何处出。优波离答。王舍城中。为达尼迦比丘瓦师子。第三波罗夷因缘何处出。优波离答。跋耆国中。为婆求摩题河边住诸比丘。第四波罗夷因缘何处出。答言毗耶离国。为婆求摩题河边住诸比丘。第一僧伽婆尸沙因缘何处出。答言舍婆提国。为迦留陀夷比丘。第二第三第四。皆为舍婆提国迦留陀夷比丘。第五僧伽婆尸沙因缘何处出。答舍婆提国中。为迦罗比丘弥梨迦子。摩诃迦葉复问。云何犯云何不犯。优波离。广说犯不犯相。摩诃迦葉问优波离竟。次问阿若憍陈如。尔不。阿若憍陈如答言。长老大迦葉。我亦如是知。如优波离所说。次问长老均陀。次问十力迦葉。次第问五百阿罗汉。乃至阿难。阿难答言。长老大迦葉。我亦如是知。如长老优波离所说。阿难问摩诃迦葉。如优波离所说不。答言阿难我亦如是知。如优波离所说。如是次第一切毗尼集竟。尔时长老大迦葉。僧中高声大唱。大德僧听。如是一切毗尼法集竟。是法是毗尼是佛教。无有比丘言。是法言非法。非法言是法。是毗尼言非毗尼。非毗尼言是毗尼。是法是毗尼是佛教。僧忍默然故。是事如是持。长老摩诃迦葉思惟。何等比丘诵修妒路阿毗昙明了。我等难问能随问答。我等当从此人。集修妒路阿毗昙。即时作是念。佛赞阿难比丘。于诸多闻比丘中最第一。持一切修妒路一切阿毗昙。迦葉思惟竟。僧中唱。大德僧听。是阿难比丘好善学人。佛常赞阿难比丘。于诸多闻中最第一。我等从是人。了了问修妒路阿毗昙集。如是白。尔时摩诃迦葉。敷好高座。阿难升高座坐竟。摩诃迦葉问阿难。佛修妒路初从何处说。阿难答如是我闻。一时佛在波罗柰仙人住处鹿林中。阿难说此语时。五百比丘皆下地胡跪。涕零而言。我从佛所面受见法。而今已闻。摩诃迦葉语阿难。从今日一切修妒路。一切毗尼。一切阿毗昙。初皆称如是我闻一时。阿难言尔。是时佛告五比丘。是苦圣谛。我先不从他闻法。中正忆念时。于诸法中。生眼生智生明生觉。是集圣谛。是尽圣谛。是道圣谛。我先不从他闻法。中正忆念时。于诸法中。生眼生智生明生觉。诸比丘是苦圣谛知故应知。我先不从他闻法。中正忆念时于诸法中。生眼生智生明生觉。是苦集圣谛知已应断。是苦灭圣谛知已应证。是苦灭道圣谛知已应修。我先不从他闻法。中正忆念时。于诸法中。生眼生智生明生觉。诸比丘是苦圣谛知故知已。我先不从他闻法。中正忆念时。于诸法中。生眼生智生明生觉。是苦集圣谛知故断已。是苦灭圣谛知故证已。是苦灭道圣谛知故修已。我先不从他闻法。中正忆念时。于诸法中。生眼生智生明生觉。诸比丘若我随尔许时。四圣谛中。三转十二分法轮行。不生眼智明觉。我于一切世间。若魔若梵及沙门婆罗门天人等众中。不得解不得离不得舍。亦不得不颠倒心。是时我亦不作是念。得阿耨多罗三藐三菩提。以我尔许时。四圣谛中。三转十二分法轮行。生眼智明觉。我于一切世间。若魔若梵及沙门婆罗门天人等众中。得解得离得舍。得不颠倒心。是时我作是念。得阿耨多罗三藐三菩提。说是法时。长老憍陈如。及八万诸天。远尘离垢诸法中法眼生。尔时佛告憍陈如。得法已不。憍陈如言。得已。世尊憍陈如得法已不。憍陈如言得已。世尊憍陈如得法已不。憍陈如言得已。世尊憍陈如。以初得故。故名阿若憍陈如。阿若憍陈如得法已。是时地神高声大声唱言。诸众生佛在波罗奈国仙人住处鹿林中。三转十二分法轮。诸余沙门若波罗门。若天若魔若梵。如是等一切世间中。不能如法转。为饶益众生故。安乐多众生。怜愍世间故。利益安乐诸天人。增益诸天种。减损阿修罗众。虚空中神。闻地神唱声已。亦高声大声唱。佛转法轮。四天王闻虚空神唱。亦高声大声唱。三十三天夜摩天兜率陀天化乐天他化自在天。即时唱声。乃到梵天处。皆高声大声唱言。诸众生佛在波罗奈国仙人住处鹿林中。三转十二行法轮。诸余沙门若婆罗门。若天若魔若梵。如是等一切世间中。不能如法转。为饶益多众生故。安乐多众生怜愍世间故。利益安乐诸天人。增益诸天种。减损阿修罗众。佛在波罗奈国仙人住处鹿林中。三转十二行法轮已。是故是经名转法轮经。大迦葉问阿若憍陈如。如阿难所说尔不。答言尔。长老大迦葉。我亦如是知。如阿难所说。次问长老均陀。次问十力迦葉。乃至次第问五百阿罗汉。末后问优波离。如阿难所说不。答言尔。长老优波离。问摩诃迦葉。如阿难所说不。答言尔。长老优波离我亦如是知。如阿难所说。如是展转问已。一切修妒路藏集竟。尔时摩诃迦葉。僧中唱大德僧听。一切修妒路集竟。是法是毗尼是佛教。无有比丘言。是法言非法。非法言是法。是毗尼言非毗尼。非毗尼言是毗尼。是法是毗尼是佛教。僧忍默然故。是事如是持。长老摩诃迦葉。复问阿难。佛何处始说阿毗昙。阿难答言。如是我闻。一时佛在舍婆提。尔时佛告诸比丘。若人五怖五罪五怨五灭。是人五怖罪怨故。死后譬如力士屈伸臂顷。堕于地狱。何等五。一者杀。二者偷。三者邪淫。四者妄语。五者饮酒。若人五怖五罪五怨五灭。是人五怖罪怨灭故。死后譬如力士屈伸臂顷。生于天上。何等五。一者不杀怖罪怨灭。不偷不邪淫不妄语不饮酒。亦如是怖罪怨灭。长老摩诃迦葉。问阿若憍陈如。如阿难所说不。答言。长老大迦葉。我亦如是知。如阿难所说。次问长老均陀。次问十力迦葉。乃至次第问五百阿罗汉。末后问优波离。如阿难所说不。答言。长老大迦葉。我亦如是知。如阿难所说。长老优波离。问摩诃迦葉。尔不。答言实尔。如是一切阿毗昙集已。尔时摩诃迦葉。僧中大唱大德僧听。一切阿毗昙集竟。是法是毗尼是佛教。无有比丘言。是法言非法。非法言是法。是毗尼言非毗尼。非毗尼言是毗尼。是法是毗尼是佛教。僧忍默然故。是事如是持。尔时一切修妒路。一切阿毗昙。一切毗尼集竟。长老阿难。偏袒右肩长跪叉手。白大德摩诃迦葉。我面从佛闻受是语。佛言。我般涅槃后。若僧一心和合。筹量放舍微细戒。摩诃迦葉答。阿难。汝从佛问不。何名微细戒。一心和合放舍。阿难答。大德不问。迦葉言。汝应当了了问。何名微细戒。僧一心和合而放舍此戒。长老阿难。汝若不问佛。汝得突吉罗罪。是罪汝当如法忏悔。莫覆藏。阿难答言。我不轻戒故不问。是时佛欲灭度。我心愁闷故不问。摩诃迦葉语阿难。佛三语汝。阎浮提地种种事。乐寿命最快。若人有修四如意足。能住寿一劫。若减一劫。阿难佛四如意足善修。若欲住寿一劫。若减一劫。自在能住。汝何以不请佛久住。以是事故。汝得突吉罗罪是罪汝当如法忏悔。莫覆藏。阿难答。我不轻戒。非不敬佛故不请久住。是时魔蔽我心。不自觉知是故不即请佛久住。大迦葉复语阿难。汝以足蹑佛衣。得突吉罗。是罪如法忏悔。阿难答言。我不轻戒。非不敬佛。是时大风卒起。更无余人。我襞佛衣。以是故足蹑。大迦葉复语阿难。佛语汝。迦拘陀河取一钵水。汝言迦拘陀河水浊未清。不即取水。以是事故。汝得突吉罗是罪如法忏悔。阿难答言。我不轻戒。非不敬佛。时五百乘车濿渡未久。水浊水清。以是故不即取水与佛。大迦葉复语阿难。佛不听女人出家。汝乃至三请。令女人出家。以是事故得突吉罗是罪如法忏悔。阿难答言。我不轻戒。非不敬佛。但以过去诸佛。皆有四众。今我世尊云何独无四众。是故乃至三请。大迦葉复语阿难。佛灭度后。汝何以出佛阴藏相。以示女人。以是事故。汝得突吉罗。是罪如法忏悔。阿难答言。是女人福德浅薄。欲得见佛相。见已厌离女身。后得男子形。以是故示。

尔时大迦葉。令长老阿难六突吉罗罪。僧中悔过。长老摩诃迦葉。集僧言。我等不听放舍微细戒。何以故。外道异学若闻是事。便言弟子聪明。所以者何。师结戒弟子放舍。以是故。我等一心集会筹量。不听舍微细戒。外道异学有如是言。大师在时释子沙门皆具持戒。师灭度后不能具持戒。便还放舍。释子法灭不久。譬如燃火烟出。火灭烟止。以是故。我等一心集会筹量。不听舍微细戒。若我等听放舍微细戒者。诸比丘。不知何者是微细戒。或如是言微细戒非独是突吉罗。更有四波罗提提舍尼。亦名微细戒。以是故。我等不听舍微细戒。若我等一心集会。听舍微细戒者。或有比丘。不知何者是微细戒。作如是言。非独突吉罗。四波罗提提舍尼。九十波夜提。亦名微细戒。以是故。我等一心集会。不听放舍微细戒。若我等一心集会。听舍微细戒者。或有诸比丘。不知何者是微细戒。如是言。非独突吉罗。四波罗提提舍尼。九十波夜提。是微细戒。三十尼萨耆波夜提。亦名微细戒。以是故我等不听舍微细戒。若我等一心集会。听舍微细戒者。或有诸比丘。不知何者是微细戒。作如是言。非独突吉罗。四波罗提提舍尼。九十波夜提。三十尼萨耆波夜提。二不定法亦名微细戒。以是故。我等不听舍微细戒。若我等一心集会筹量听舍微细戒者。或有比丘不知何者是微细戒。作如是言。微细戒非独是突吉罗。四波罗提提舍尼。九十波夜提。三十尼萨耆波夜提。二不定法。十三僧伽婆尸沙。亦名微细戒。以是故。我等不听舍微细戒。若我等一心集会筹量。听舍微细戒者。或有比丘作如是言。我受持四戒余残戒放舍。以是故。我等一心集会筹量。不听舍微细戒。我等随佛结戒。若佛结戒一切受持。佛经中说摩伽陀国中大臣婆罗沙迦婆罗门因缘。七不灭法中。若诸比丘佛不结戒不结。已结戒不舍。如说戒受持。诸比丘善法增益不灭。以是故。我等尽当受持不应放舍(三藏集法品竟)。
