
尔时薄伽梵在佛栗氏国。时诸苾刍闻佛说不净观。既修习已。于脓血身深生厌离。便求鹿杖外道沙门。令其断命并自相杀。凡为杀者。并由不忍事及不忍烦恼。断他命根。制斯学处。若复苾刍若人若人胎故自手断其命。或持刀授与。或自持刀。或求持刀者。若劝死赞死语言。咄男子。何用此罪累不净恶活为。汝今宁死死胜生。随自心念。以余言说劝赞令死。彼因死者。此苾刍亦得波罗市迦。不应共住。此由人境及有杀心。人想方便断命成犯。此中境者。谓是人及人胎。言人者。六根已具。人胎者。谓托母胎有身命。意根由此是人同分所摄。女男半择迦体全不全。咸成杀境。言故者。显非错误断他命根。前境是人起心相称。方便有二。谓身及语。身谓以手等而行杀害。或持刀授与者知他欲自杀。便以刀等置傍。或自持刀者。谓己无力。但自执刀。令彼傍人扶手行杀。或求他人令持刀杀。语谓欲令他死行劝赞等。于不乐死则劝喻令死。若愿死者。则赞叹令死言何用此罪累等者。说寿存过重死后福多。言不净者。托不净成故。名不净恶活者。胜人所弃故。言死胜生者。欲令他欢喜故。随自心念者。我劝他死当招福德。以余言说者。非但说此。更以别言而相劝赞。言彼因死者。显非余事。但由劝死令他命断。得波罗市迦。若不死者。得窣吐罗。先兴方便遣杀他人。后起悔心不欲其死。前人虽死。但得窣吐罗。言断命成犯者。谓因而致死。此中犯者。谓是苾刍以内身或外甎等。或复两俱如执刀等。或以毒药。或为坑阱。或将诸酒及以余药。令彼心乱。或作咒术遣他迷惑。或作发机。或于崖堑楼台危险之处推令堕落。或于水火怖难恶处。诡设方便遣向其中。或于寒夜露地令冻。人女人男及扇佗等。作有命想。或复生疑起害方便。因兹致死。皆他胜罪。若不死者。得窣吐罗。或起全尸。或起半尸。令害前境。得罪轻重随境应知。此有别者。如若彼二返害苾刍由先方便。得窣吐罗。若苾刍害彼尸鬼得二粗罪。若害化形亦得粗罪。若于母无害。胎有杀心蹂踏母腹。若胎死非母。得他胜罪。母死非胎。但得粗罪。若二俱死波罗市迦。若俱不死窣吐罗罪。如是应知。于母杀心非于胎子。准前可识。于人女腹有傍生胎及非人胎故。心堕者便得粗罪。于傍生腹知有人胎。或知人趣变作傍生。断彼命时俱得本罪。若变己身为傍生状。害他人时有苾刍想。亦得本罪。欲害余人误害父母及阿罗汉。得窣吐罗罪。由于父等无杀心故。非阿罗汉作罗汉想。或是罗汉作非罗汉想。父母亦然。或于母等为杀方便。自在前死并得粗罪。有女遗胎余女拾取。内于己腹若杀后母。不得逆罪。若出家时应问后母。若人作人想及以生疑。皆得本罪。若于非人作人想疑杀。得粗罪。若人作傍生想。得恶作罪。作非人想亦得恶作。有情被趁苾刍见时。杀想告他随事成犯。于众多人一有害心误杀余时。窣吐罗罪。无记心中但得恶作。作戏笑心而为打拍。因斯致死。得恶作罪。未近圆时已兴方便。近圆之后方始命终。两种四句准前应作。若起方便。遣使行杀转根为尼。亦得本罪。若二根生得前粗罪。退为求寂亦同粗罪。下诸学处准事应知。更不烦述。若见有情或被水漂火烧。或时渴逼不手接不与水。见其欲死。有力能救。或虽不愿死作舍受心而不救者。彼若命终皆得恶作罪。若人被他害由此缘故。决定命终余命尚在杀。得粗罪。不定死者得他胜罪。有急难来以身走避。情无悲愍排触前人。无杀彼心。前人死者便得粗罪。不死恶作。若有杀心得根本罪。敬法出家保命求脱。若自杀者得吐罗罪。若元无杀心意打墙等。因此方便误杀于人。或移转病人不顺其语。或为疗疾因即命终。此皆无犯。若于病者无有杀心。然所陈说令其乐死。或时持刀。或以绳索不审思察。安病人边。或安毒药皆得恶作。无智之人不令瞻病。设有急事要须看者。应可善教极令存意。病人报言。莫扶我起强扶令起。若彼死者得窣吐罗。于余威仪类斯应识。若涉路时扶舆病者。准此应知。告病者云。先洗方起因即命过。此虽无犯。然不应为有重病人共舆而去。因致死者无犯。此亦不应造次舆去。或看病者情生劳倦。或作恶意望彼赀财。或出忿言任汝死去。我不能看因致死者。并得粗罪。现有宜食与不宜者。看病之人亦得粗罪。若无别可得者无犯。捺未熟痈死便粗罪。熟者无犯。以刀以针决开非过。先不善医不应针刺。若治口疾行刀刺者。窣吐罗罪。无医可求刺之无犯。患痔之人不应割截。应将药咒方便蠲除。凡治病时应问医者。若无医人。问解医苾刍。此亦无者。问曾病者。无曾病人。问诸老宿。造次授药。得越法罪。若解医者他来问时。应生悲念施惠方药。无求利心无犯。若为求利是所不应。若见破伤。应于屏处而为缠裹。勿令俗人见嗤医道。与他泻药不应舍去。善教所宜去亦无犯。见他苾刍病将欲死。自己衣钵更不修治。彼若身亡所有衣赀我当合得。此乃旃荼罗意。得越法罪。亦复不应作杀害意。而授人药当兴好心。欲令病差。见他授药欲堕彼胎。不作遮止。得越法罪。苾刍行时低头而去。触杀前人无心非犯。不应俯面而行作损恼心。便得粗罪。杀心犯重。苾刍在路身婴病苦不应推行。然须数息。彼有资具应代担负。准望食时得至应去。若恐时晚应自前去。到彼寺中洗钵安座。次为请食以待病人。或可持食路中迎接。若不尔者得恶作罪。凡被伤人勿与醋饮。见他食噎愍念为椎因死无犯。椎打之时宜可存意。应问病人何处求药。应如所教觅以相供。营作之时。苾刍掷甎伤苾刍头致死无犯。凡运甎等以手授手。不应遥掷令破。必有破裂告知方授。若升梯时及在上作。下裙应结勿使露身。若在余时裙不须结。凡兴造时苾刍相助。应一时作不应终日。若在春时中前应作。若于冬月。应午后作。可豫察时休其事务。令乞食人得洗手足。村坊往返不失食时。若有僧常无劳乞食。其授事人应以余物作好饮食。供给劳人所设之餐。名悦意食。僧伽贫者。劝化余人随时供养。或为小食。或非时浆。或涂手足油。若不为者。授事之人得恶作罪。苾刍擎重力尽便放。遂打杀工匠。此虽无犯不应自举重担。必须移者间着俗人。同时擎举同时而放。不相瞻顾放便得罪。凡人一担苾刍两人。若过此者不应持举。苾刍及尼不应头上。及于肩髁擎持于物。若擎持者。得恶作罪。若有贼来应作惊恐。现叱喝相。遥掷瓶瓨。及杵木等或在身傍。或时居后勿兴害意。使有损伤。凡弃物时遣他远避。若打著者。此虽无犯。不告而弃。得恶作罪。避牛惊走推着小儿。因此命终非故无犯。避牛之时应善用心。若以绳索缚人。或告官司斩他手足。并吐罗罪。有虎狼处唤他共住。因被伤杀者无犯。然于住处应审观察。苾刍自打生支。佛言。理应打此翻更打余。是无智者得恶作罪。上人邬陀夷向白衣舍放身而坐。不善观察压杀他儿。凡坐不看。咸得恶作。
