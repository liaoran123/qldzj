
缘处同前。时诸苾刍尼夏安居了。于十五日欲作随意事。余尼语吐罗难陀曰。圣者。可来往僧寺中作随意事。答曰。但于此作何劳往耶。尼曰。如世尊说。苾刍尼应于二部众中说三事作随意。谓见闻疑。吐罗尼曰。我是三藏善能问答。岂可不知作随意事更往二部众中耶。尼白苾刍。苾刍白佛。佛问诃责。广说乃至制其学处。应如是说。

若复苾刍尼安居了。不于二部众中以三事作随意者。波逸底迦。

尼谓吐罗难陀。或复余尼。安居了者。谓三月安居竟。不于二部众中者。谓不于僧尼众内以三事见闻疑作随意。余说如前。
