
缘处同前。时吐罗难陀尼。行乞食入他家。告彼妻曰。愿尔无病可施我食。妇人报言。我今不闲俗人家务。不知欲何所作。尼曰。姊妹。唯解针线。不知余作营理家务。妇人白言。圣者。颇解家务事不。尼曰。家有事业我何不知。妇人曰。若尔愿见相助。尼曰。我与汝作能施食不。答言能。又云。随我侍者及守房人皆能与不。答言亦与。即置衣钵汲水观虫。遍为洒扫洗诸瓦器。并造饮食羹臛虀菜。悉皆办已。即洗手足烧香供养家神灵只。并散祭食持食归寺。后于异时。大世主尼亦同乞食入此家中。长者妻见告言。圣者。与我营理家务。大世主曰。何处见有尼与他俗人营理家务。妇言。圣者吐罗难陀。曾于我家如是营理。余人不及。大世主曰。尼岂至此与他营事耶。尼白苾刍。苾刍白佛。佛问吐罗难陀。汝实如此与他俗人营理家务耶。答言。实尔。世尊诃责。广说乃至制其学处。应如是说。

若复苾刍尼。营理俗人家务者。波逸底迦。

尼者。谓吐罗难陀等。营理俗人家务者。谓与在家人营作俗业。释罪相等广说如前。
