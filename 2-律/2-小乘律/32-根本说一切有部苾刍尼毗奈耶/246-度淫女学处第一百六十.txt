
缘处同前。吐罗难陀尼。度一淫女共行乞食。诸耽色男子见已讥嫌。此女先与俗人常行非法。今共出家者同为聚集。尼白苾刍。苾刍白佛。佛问吐罗难陀。汝实如此度淫女出家共行乞食。答言。实尔。世尊诃责。广说乃至制其学处。应如是说。

若复苾刍尼。度淫女出家者波逸底迦。

尼谓吐罗难陀等。淫女者。谓先不贞谨女人。出家者。谓受求寂学处。释罪相等广说如前。

第十七摄颂曰。

尼不许揩身　　约人有五别
香及胡麻水　　辄问俗庄严
