
缘处同前。时有信心长者。先富今贫赀财乏少。若苾刍尼张羯耻那衣时。常为施者。后一年中张衣时至。尼诣长者所告曰。可施坚实衣。长者报言。今见无物。后若有时必当奉施。尼曰。羯耻那衣今时现至不可延迟。即可举便奉施僧田。后当还债。长者报言可尔。即作契限从他举债。后时限满债主牵挽。余人问曰。仁何被牵。报言。我谓施衣。彼即答言。若于沙门释迦女处发净信者遭斯苦难。尼白苾刍。苾刍白佛。佛问实诃责。广说乃至制其学处。应如是说。

若复苾刍尼知是贫人从乞羯耻那衣者波逸底迦。

尼者。谓此法中尼。知是贫人者。谓现无物从乞羯耻那衣。释罪相等广说如余。
