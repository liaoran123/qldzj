
缘处同前。时吐罗难陀尼。行乞食入他家。长者妻言。圣者教我作舞。尼即教他。复告彼曰。汝等家中若嫁娶时。生男诞女有欢会时如是应舞。人皆讥嫌。此秃沙门女徒自剃头情怀欲染。皆诣尼处说其所作。尼白苾刍。苾刍白佛。佛问吐罗难陀。汝实如此教他作舞及自作舞。答言实尔。世尊诃责。广说乃至制其学处。应如是说。

若复苾刍尼。自作舞。教他作舞者波逸底迦。

尼谓吐罗难陀等。自作舞者。谓自舞教他舞者。谓教他作。释罪相等广说如前。
