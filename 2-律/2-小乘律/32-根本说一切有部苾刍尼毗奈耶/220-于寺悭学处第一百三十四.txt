
缘处同前。时吐罗难陀尼。作一尼寺。于重棚上有尼居住。于上行时有大声响。吐罗尼闻便起嗔嫌。何处得有无赖之物。行如雌象脚蹋作声。由无教授。诸尼白言。圣者。何意悭寺出此粗言。答曰。我嗔何过。我造寺来。手足皴裂身体劳倦。种种艰辛所以悭惜。尼白苾刍。苾刍白佛。佛问诃责。广说乃至制其学处应如是说。

若复苾刍尼。于寺悭者。波逸底迦。

尼谓吐罗难陀。或复余尼。于寺悭者。谓悭僧尼住处。释罪相等广说如前。
