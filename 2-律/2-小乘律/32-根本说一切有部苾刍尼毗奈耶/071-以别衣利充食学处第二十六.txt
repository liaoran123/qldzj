
缘处同前。吐罗难陀尼着故坏衣。持钵入城。巡婆罗门居士长者家。为说法要。俗旅问言。圣者何故着此弊衣。尼曰。我岂有夫男女奴婢而与衣服。仁等资施方得充济。俗旅报言。我等随分奉施圣者。或有施线或与衣直。或与缝衣直。或与染直。尼得皆货以充食用。同前着故破衣。诣长者家为说法要。长者妻问。圣者何故还着弊衣。尼答如上。广说乃至俗旅讥嫌。尼白苾刍。苾刍白佛。佛以此缘。同前集尼问实诃责。制其学处应如是说。

若复苾刍尼。得别衣利充食用者。泥萨只波逸底迦。

尼谓吐罗难陀。或复余尼。得别衣利者。谓从他各得别施。充食用者。谓卖充食啖。释罪相等。义如上说。
