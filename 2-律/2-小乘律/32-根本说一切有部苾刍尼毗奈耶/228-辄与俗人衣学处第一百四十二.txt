
缘在王舍城。时乐儿从吐罗尼索衣。尼便与衣。彼既得已。即着此衣为求寂。讥弄六众苾刍。六众察知吐罗尼与乐儿衣。各怀忿恚。只是其尼讥弄我等。非彼乐儿。遂于一时空闲之处遇吐罗尼。共为苦打身体遍肿在床而卧。诸尼问言。圣者何苦。答言。被六众打。彼是我兄。若不教诫谁当责我。尼白苾刍。苾刍白佛。佛问诃责。广说乃至制其学处。应如是说。

若复苾刍尼。辄将沙门法衣。与俗人者。波逸底迦。

尼者。谓吐罗难陀。沙门法衣者。谓僧尼法衣。与俗人者。谓授白衣令其着用。释罪相等广说如前。
