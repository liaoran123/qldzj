
佛在舍卫国。长老迦留陀比丘。故出精。得僧伽婆尸沙罪。一罪覆藏。是长老语诸比丘。诸长老。我故出精得僧伽婆尸沙罪。一罪覆藏。我当云何。诸比丘不知如何。以是白佛。佛语诸比丘。汝曹与迦留陀比丘故出精犯得僧伽婆尸沙罪一罪覆藏故。如覆藏时。与波利婆沙。(随时下意作众事)更有比丘得如是罪。亦应与波利婆沙。诸比丘言。大德。云何应与。佛言。一心会僧中。是迦留陀比丘。应偏袒右肩脱革屣入僧中头面礼诸比丘足。胡跪合掌应言。诸长老一心念。我迦留陀比丘故出精。得僧伽婆尸沙罪。一罪覆藏。除是罪故。僧中如覆藏日乞波利婆沙。僧我迦留陀比丘故出精。得僧伽婆尸沙罪。一罪覆藏。除是罪故。如覆藏日与波利婆沙。怜愍故。如是第二第三说讫。
