
佛在舍卫国。诸比丘桑只多国夏安居自恣竟。与衣钵俱至舍卫国。是时天雨泥水风热。诸比丘疲极。到佛所头面礼佛足一面坐。诸佛常法。慰问诸比丘。夏安居乏不乐不。道路疲不。诸比丘言。不乏不苦。道路疲极。佛问诸比丘。汝事事好。何以独疲极耶。诸比丘言。我于桑只多国夏安居自恣竟。与衣钵俱至舍卫国。天雨泥水风热苦极。佛言。从今日听受伽絺那衣竟。汝曹离本衣无罪。如是应作。一心会僧。僧中一比丘应唱。大德僧听。今日僧作伽絺那衣。今日僧欲作伽絺那衣。若僧时到僧忍听。僧当一心作伽絺那衣。如是白。

次第应唱。作伽絺那衣人应如是言。谁能于僧中作伽絺那衣。人若有比丘言我能作。有五法。不应令作伽絺那。爱恚怖痴作不作不知。有五法应令作。不爱不恚不怖不痴作不作知。一比丘应僧中如是唱。大德僧听。某甲比丘。僧中作伽絺那衣人。若僧时到僧忍听。僧某甲比丘。作僧伽絺那衣人。如是白。

大德僧听。某甲比丘。能僧中作伽絺那衣人。谁长老忍。某甲比丘僧中作伽絺那衣人默然。谁不忍便说。僧忍某甲比丘作伽絺那衣人竟。僧忍默然故。是事如是持。

安居中所得施衣。应羯磨与伽絺那衣人。一心会僧。僧中一比丘应唱。大德僧听。是住处僧。得此施衣可分物。安居僧应分。若僧时到僧忍听。僧当羯磨与某甲比丘作伽絺那。衣是住处受持。故如是。白。

白二羯磨。

僧与某甲比丘作伽絺那衣竟。僧忍默然故。是事如是持。

是时作伽絺那衣人更与四比丘能作者。是衣浣染割簪缝试量。是作伽絺那衣人。浣时应心念。当作伽絺那。染割簪缝试量亦如是。此六心不生。非伽絺那衣。佛言。更应生三心。当作此衣。今作此衣。已作此衣。三心生。当是伽絺那衣(事多未说)

僧中一比丘应唱。大德僧听。是衣是中住处现前僧应分若僧时到僧忍听。僧。是衣僧羯磨当与某甲比丘。如是白。

白二羯磨。

僧是衣与某甲比丘僧羯磨竟。僧忍默然故。是事如是持(檀越施一切僧应用此羯磨)
