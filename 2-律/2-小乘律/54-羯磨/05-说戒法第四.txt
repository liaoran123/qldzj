
与欲及清净文(若有佛法僧事病患及看病与欲清净法)

大德一心念。今日众僧布萨说戒。我某甲。为某缘事故。如法僧事。与欲清净(有五种与欲。若言与汝欲若言我说欲。若言与我说欲。若现身相若广说尽成与欲。不者不成与欲。自恣时与欲亦同。但言我与欲自恣为异也)

受欲清净文(随能忆姓字多少得受至僧中应如是说)

大德一心念众多比丘。为某缘事。我与众多比丘受欲清净。如法僧事与欲清净。

转与欲清净文(受彼欲清净已。后自有事起故以彼及己欲清净。更转与余人言)

长老一心念。我比丘某甲。与众多比丘受欲清净。今有缘事。彼及我身如法僧事。与欲清净。

布萨说戒文(布萨日若小食上若大食上上座应唱言)

今布萨日。某时。众僧和合。集某堂说戒(若四人若过四人应先白已然后说戒白者如戒中说。若三人若二人各各相向。共作三语布萨言)长老一心念。今日众僧十五日说戒我某甲清净(如是三说若一人应心念口言)今日众僧十五日说戒。我某甲清净(如是三说)

告清净文(布萨日有三。或十六日十五日十四日。若有客旧已说未说。来有先后。众有多少及等。若客已说。后旧比丘来。多之以等。皆重说戒。若旧比丘少。当出界外说戒。若旧比丘已说戒。后客比丘来多旧比丘应更重说戒。客比丘少之以等。应自出界外说戒。若说戒日同。而时不同。客旧先后多少以等。若旧比丘说戒后。客比丘来。多之以等。皆更重说戒。若客比丘少。当告清净。若客比丘说戒后。旧比丘来。多之以等。客比丘亦当更重说戒。少当告清净。依次坐听。若举众未起。若多以起说以不说。义皆同上告清净法应言)

大德僧听。我某甲清净(如是三说已随次坐听)

八难事起及余缘略说戒文(八难者。王难贼难火难水难病难人难非人难恶虫难是为八难及余缘者。大众集床座少。若众多病。大众集坐上覆盖不周。或天雨。若布萨多。若斗诤事起。论阿毗昙毗尼。说法夜已久。明相未出。应作羯磨说戒。若明相出。不得宿受欲清净羯磨说戒。应随事远近。可广说便广说。不者如法治。可略说便略说。不者如法治。若难事近不得略说。即应从坐起去。略说戒者。说戒序已。余者应言。僧常闻。若说戒序四事已。余者应言。僧常闻。如是乃至提舍尼。余者应言。僧常闻)

教诫比丘尼法(僧说戒时诵戒者应问谁遣比丘尼来受教尼嘱授者为白僧言)

大德僧听。比丘尼僧某甲等。和合礼大德僧足。求教授(如是三说众中若有教授人应差若无上座应设教授敕法)

差教授比丘尼人羯磨文。

大德僧听。若僧时到僧忍听。僧差比丘某甲。教授比丘尼。白如是。

大德僧听。僧差比丘某甲。教授比丘尼。谁诸长老忍。僧差比丘某甲。教授比丘尼者默然。谁不忍者说。僧已忍。差比丘某甲教授比丘尼竟。僧忍默然故。是事如是持(被差人往尼寺中应教集尼僧已)先为说八不违法。何等为八。一者虽百岁比丘尼。见新受戒比丘。应起迎逆礼拜与敷请坐。此法应尊重赞叹。尽形寿不得违。二者比丘尼不应骂比丘呵责比丘。不应诽谤言破戒破见破威仪。此法应尊重赞叹。尽形寿不得违。三者比丘尼。不应为比丘作举作忆念作自言。不应遮他觅罪说戒自恣。不应呵比丘。比丘应呵比丘尼。此法应尊重赞叹。尽形寿不得违。四者式叉摩那学戒已。从比丘僧乞受大戒。此法应尊重赞叹。尽形寿不得违。五者比丘尼犯僧残罪。应在二部僧中半月行摩那埵。此法应尊重赞叹。尽形寿不得违。六者比丘尼。半月半月从僧乞教授。此法应尊重赞叹。尽形寿不得违。七者比丘尼。不应无比丘僧处夏安居。此法应尊重赞叹。尽形寿不得违。八者比丘尼僧安居竟。应比丘僧中求三事自恣见闻疑。此法应尊重赞叹。尽形寿不得违(说八不可违已然后随意为说法广教法也)

上座教授敕文(答言)

此处无教授人。尼众等当如法布萨。谨慎莫放逸(明日尼来时受嘱者应还依此文答遣此略教法)
