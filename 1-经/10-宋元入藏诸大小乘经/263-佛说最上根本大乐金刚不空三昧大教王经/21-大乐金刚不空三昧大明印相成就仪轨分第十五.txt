
尔时金刚手菩萨复说成就法颂曰。

今说成就法　　是最胜究竟
由此最胜故　　见获究竟法
是以诸菩萨　　悉远离轮回
得成就自在　　能成一切义
修诸菩萨行　　而成正等觉
广习诸余法　　莫能越此教
世间诸有情　　无福难度者
虽遇佛菩萨　　而不能度脱
此教最胜故　　过诸佛菩萨
见闻者获益　　广大如虚空
清净出三有　　得大欲大乐
利益广无边　　所作皆成就
设复诸有情　　无福懈怠者
见世得圆满　　此最上成就

金刚手菩萨说此法已。复说不空最胜成就法颂曰。

若欲作成就　　当作金刚手
塑像及画像　　金银诸宝等
雕镂及彩画　　作如是像已
行人于像前　　依法作成就
当于清旦时　　以众秘密具
依法献供养　　然后想己身
如彼金刚手　　即时结大印
持诵吽字明　　即成金刚手
其法欲成时　　尊像现祥瑞
或闻大笑声　　放光或动摇
随愿皆成就　　以此成就法
所作皆圆满　　诸持明自在
最上最无碍　　具一切圣财
是大欲大乐　　能调难调者
善化度有情　　成就中最胜
一切印自在　　是金刚成就
一切大智海　　其相不可见
善摄一切法　　胜出于三界
能作诸成坏　　一切爱敬首
通达一切智　　能施诸成就
一切世界中　　以神通变化
所作皆大胜　　圣财得自在
色力等坚固　　无比金刚手
世间咸恭敬　　诸菩萨称赞
若或诸有情　　得遇金刚手
脱老病死苦　　成佛菩萨道
随欲而成就　　见世获安隐
世间出世间　　所作诸仪轨
自作若他作　　速成一切法

金刚手菩萨说此法已。复说一切仪轨不空大明印相成就法。

若依法结大根本印。安于本心而诵明曰。

涅哩(二合)茶素(引)都(引)舍(一句)萨啰讫多(二合)苏布(引)输(引)弥(引)婆嚩(二)

此名根本印成就。诵此明者。速成就根本印故。

若依法以众香花妓乐等。随力供养而发誓愿。志心持诵吽字大明者。速得一切成就。

若复依法当结金刚手印。发大精进令作成就速得如意。是名金刚手一切印成就法。

若复依法结三昧印。而诵明曰。

三摩野萨怛嚩(三合)弥底(一句)

此大明能成就三昧印。是名一切三昧成就法。

若复以金刚歌舞等。起大精进而作成就。是名一切羯磨最上成就。所有一切供养事。见世得圆满德如金刚手。乃至成就诸佛菩萨。及诸余法皆速圆满。

金刚手菩萨说此如上法已。复说一切仪轨。及一切智成就法。

若欲作敬爱法者。日日依法结大印。而作成就决定如意。

若欲钩召作成就者。当依大乐金刚视法若欲得一切悦乐增长成就法者。当依大乐金刚法。

若欲增长色力寿命者。当依根本金刚啰娑野那法。

若欲求吉祥大富贵者。当依根本金刚成就法。

若欲具大势力者。当依金刚摩贺咄摩法。

若欲常成就一切法者。当依根本金刚尾俱哩尾多法。

若欲一切文字。及形像出见。闻语言等者。当依不空金刚真实法。

若欲诸根圆满闻正法者。当依根本金刚不空真实三昧法。

若欲圆满胜义者。当依出生金刚法。

若欲出见伏藏者。当依根本金刚祢波法若欲圆满诸根发五神通者。当依金刚化药刹法。

若欲令谷稼丰稔雨泽不[億-音+(夫*夫)]。令诸有情获大饶益者。当依金刚自在法。

若欲一切处行住作诸法者。当依根本金刚不空羯磨法。

若欲见诸佛菩萨者。当依根本金刚高举势法。

若欲身如金刚手菩萨现种种相。乃至腾空自在者。当依金刚羯磨法。

若欲为三界主。而作种种事业者。当依根本降三界法。

若欲出见诸天调伏敬爱。令作种种事者。当依根本金刚萨埵法。

若欲救护一切有情调伏敬爱。令作种种利益事者。当依根本金刚祢钵多法。

若欲钩召诸药刹调伏敬爱者。当依根本金刚钵啰婆调伏法。

若欲作诸善法。入曼拏罗供养成就者。当依根本金刚萨埵法。

若欲钩召诸印法。禁缚法。坚固成就等法者。当依金刚成就法。

若欲钩召一切三昧。入曼拏罗作成就者。当依金刚最上三昧法。

若欲成一切事业令破魔冤。得己身坚固具大名称者。当依根本最上金刚羯磨法。

若欲一切金刚部贤圣钩召入曼拏罗。安置坚固作敬爱成就者。当依根本金刚法。

若欲大金刚萨埵钩召入曼拏罗。安置坚固敬爱作成就者。当依金刚萨埵法。

若欲请召诸佛如来入曼拏罗。安住敬爱作成就者。当依根本金刚如来法。

若欲召请金刚手菩萨入曼拏罗。安住敬爱作成就者。当依金刚手菩萨法。

说此成就法已复说颂曰。

若复有行人　　未入曼拏罗
设造诸罪业　　志心求所作
最上不空法　　一切皆成就

尔时金刚手菩萨。复说不空心明法。决定作一切事。此金刚手菩萨是大毗首羯磨。善作诸法与诸佛等。所作成就刹那圆满。

若欲广为救护一切众生。息灾安乐增长寿命者。当依金刚舞金刚萨埵顶法。

若欲作曼拏罗结界。安住三昧坚固拥护者。当依金刚舞随求法。

若欲解除诸疟及风黄痰癊等疾者。当依金刚舞入嚩啰法。

若欲灭诸烦恼忧愁等苦者。当依金刚舞耨枯钵扇爹法。

若欲解除诸毒令如甘露者。当依金刚舞解毒法。

若欲令诸宿曜入寤及禁缚。令受三昧法作拥护者。当依金刚舞宿曜解脱法。

若欲脱诸禁缚。破坏一切令起伏者。当依金刚舞金刚忿怒法。

若欲破一切拏吉儞印。及脱宿曜执持。令死者还命。及救护国城者。当依金刚舞随印法。

若欲销除一切罪业。及恶梦不祥等事者。当依金刚舞真实法。

若欲令一切有情入寤。及语言敬爱发心成就者。当用金刚舞一切入寤印。

若欲令一切魔冤起伏。及成坏等事者。当依金刚舞大拏吉儞法。

若欲令一切魔冤禁缚迷惑起伏者。当依金刚舞大恶啰刹娑法。

若欲令他军降伏爱敬者。当依金刚舞讫哩爹法。

若欲息诸恚怒令作喜悦免诸怖畏。及论义战阵皆得胜者。当依金刚舞幢庄严法。

若欲起云降雨及止息雷电风雹。去除寒热等者。当依金刚舞主法。

若欲求种种色声香味触等者。当依金刚舞欲自在法。

若欲一切处行住。令作爱敬钩召及降伏等事者。当依金刚舞法。

若欲作一切成就法。谓出见一切贤圣降伏诸龙。乃至息除一切药刹部多摩怛哩等者。当依金刚舞最上金刚身法。

若欲坚固成就一切供养。及调伏诸魔禁缚一切邪印。乃至尽无尽最上成就法者。当依金刚舞不空毗首羯磨最胜法。

金刚手菩萨说此法已。复说一切印成就仪。行人当于清旦时面东而坐。依法结大印持诵本心明即成一切印。然后依法作成就所作决定。此大金刚手印能成一切印。

设复有人未入曼拏罗者。结此大印亦皆成就。

若复阿阇梨欲传此大印。当观根性而传授之。何以故传此印已即成菩萨。设不依法而无诸过。设作诸罪业者。结大印时诸业销除。有所愿求皆得圆满。
