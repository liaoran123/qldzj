
尔时金刚手　　大秘密主尊
以大乐坚固　　令有情清净
摄诸有情界　　皆令得清净
以平等心化　　令入如来部
无量无边刹　　一切诸如来
充满如胡麻　　皆广利众生
令世间清净　　以众生之业
有种种差别　　竟不能清净
佛为彼众生　　自业清净故
哀愍而不舍　　金刚手菩萨
以大秘密教　　转大舍法轮
此大金刚手　　最上大乐尊
利益诸有情　　令刹那觉悟
坚固菩提心　　欲转大法轮
尽诸有情界　　令菩提坚固
时诸佛如来　　以金刚语言
告彼金刚手　　以大悲方便
当说菩提心　　是时金刚手
受诸佛劝请　　即发如是言
我今说大乐　　最上曼拏罗
其量等三界　　是根本大轮
能清净诸有　　说如是语时
三界诸有情　　诸业皆清净
悉得成就法　　即时皆云集
亦如诸如来　　劝请金刚手
宣说如来部　　最上大舍轮
由是诸众生　　住金刚三业
金刚手菩萨　　以自性三业
平等为众生　　说是大明曰

唵(引)部(引)亢。

说此大明时　　复有诸如来
即时皆云集　　住菩提道场
尔时金刚手　　即说曼拏罗
利益有情故　　诸法中大乐
其大舍轮者　　依外曼拏罗
画八辐大轮　　于此大轮中
当安佛尊像　　用此大明曰

三摩野萨怛鑁(三合)呼(引一句)悉[亭*也][牟*含](引二)。

于佛尊像前　　复安佛尊像
降伏诸魔相　　于佛右安置
灌顶大菩萨　　佛后复安置
转法轮菩萨　　于佛左安置
成最胜菩萨　　各说心明曰

嚩日啰(二合)萨埵(一句)

嚩日啰(二合)啰怛那(二合一句)

嚩日啰(二合)达哩摩(二合一句)

嚩日啰(二合)羯哩摩(二合一句)。

而于四隅位　　安四金刚宝
用四大心明　　而彼心明曰

萨埵嚩日哩(二合一句)

嚩日啰(二合)啰怛儞(二合一句)

嚩日啰(二合)钵纳弥(二合)儞(一句)

尾说嚩日哩(二合一句)。

复于外四隅　　安祢嚩建拏
钩索锁铃等　　如次安四门
画此大轮已　　先当起心业
出生及香华　　志心而供养
手持众妙华　　结佛三昧印
而安于本心　　顶礼本尊已
然以华散掷　　次旋绕三匝
当召请贤圣　　其召请明曰

唵(引)阿哥(引)噜(引)目亢萨哩嚩(二合)达哩摩(二合)拏(引一句)阿(引)[寧*也]阿耨怛半(二合)那埵(引二)。

诵此大明已　　复以华供养
依法以妙言　　志心而诵曰

惹誐那(引)他没驮冒提苏悉驮曳(引一句)。

以此普召集　　一切诸如来
以诸无生法　　施一切成就
入此曼拏罗　　善得诸成就
如是法圆满　　现种种瑞应
若传授弟子　　令入此坛者
其仪亦如是　　作诸供养已
然后出道场　　可求成就法
复说成就法　　依法造[巾*((ㄇ@人)/登)]像
当画佛世尊　　降伏诸魔众
行人于像前　　依法结智印
以金刚语业　　诵明百千遍
其数满足已　　随意皆成就
见诸佛菩提　　无复诸疑惑

复次金刚手菩萨。说此诸三昧最上成就仪法。而说颂曰。

当想金刚手　　专注于本心
即诵三昧明　　其三昧明曰

三摩野萨怛嚩(三合一句)。

诵满洛叉数　　善获诸成就

又复宣说一切羯磨成就法。颂曰。

佛降众魔军　　转大妙法轮
广利益众生　　羯磨印成就

复说一切如来金刚三业诸佛最上成就法。所谓能除诸障累忧恼病苦。恶疮诸毒疟疾重病。复能破诸邪咒。辟除诸恶梦寐不祥魔娆等事。无其中[乏-之+(犮-乂+又)]之难。解诸宿曜执持及拏吉儞。如是灾害皆悉除灭。能令具善三业。获大威力色相圆满。名称吉祥人所恭敬。增长智慧精进勇猛。诸见闻法记念不忘。具修善行住三摩地。长养殊胜三业。圆满十波罗蜜布施持戒忍辱精进禅定慧方便愿力智。满足十地行入坚固出生陀罗尼门。具诸佛大乐印。通达四智十八不共法。作毗首羯磨。明了诸义性。成就诸佛金刚三业。得诸佛最上成就。以大菩提心。遍修普贤行。令诸有情获大利益。复现童真住出生嬉戏。以难胜行坐菩提场。证佛十力降伏魔军。转大法轮摧诸外道。胜出三界现诸神通。作大集会调伏诸恶。住柔顺地净诸恶趣。演妙法义说三密藏。示其仪轨作一切诸成就法。如是等事。皆依一切如来毗首羯磨印法所成。即说颂曰。

如是羯磨印　　速证菩提道
诸修菩提行　　不越此法印
具足大圣财　　能作诸事业
难成义能成　　所作皆无碍
诸佛最上教　　当授诸有情
有能信解者　　为传此法印
设未入坛场　　刹那亦成就
