
尔时文殊师利童真菩萨白佛言。世尊。云何离除业障得清净心。佛告文殊师利。要离恶业当学一切法了知诸法。分别心生虚妄不实。空智现前业障自除心得清净。复次文殊师利。一切众生。从无始劫来妄想颠倒。贪嗔痴三为因。造杀盗淫业无量无边。堕落诸趣轮回生死。受大苦恼无有休息。业障炽盛恶魔娆恼。故心不得清净。复次文殊师利。汝今欲知一切众生离诸业障心得清净。当学如来一切法。于身口意三业清净。昼夜精勤修持梵行远离苦恼。分别不生希求菩提。恭敬供养佛法僧宝。长时诵习大乘经典秘密陀罗尼。身心坚固无有退转。观想了知生住异灭。念念无常刹那生灭。一切虚妄无有真实。安住禅定渐渐增进心无散乱。一切恶魔不得其便。自然快乐意地发明。积诸功德滋长慧命。证佛菩提无上道果。是名出家。是真佛子。乃知如来甚深法藏广大如海。饶益有情无有穷尽。得无上法宝。复修禅定观想法空。无诸苦恼获功德力。行平等行心常护持。昼夜恭敬尊重赞仰。一切解脱身心快乐。了知生灭一切皆是幻梦。安住法中生于胜处。具足圆满更无退失。如是而修恶业自除心得清净。尔时文殊师利童真菩萨白佛言。世尊。云何四圣谛。佛告文殊师利。四圣谛。谓苦集灭道。是名四圣谛。文殊师利白佛言。世尊。当云何学。佛言。当学一切法得彼法智现前。于此分别不生。善与不善。观想自性清净。了知一切悉皆虚妄。文殊师利白佛言。一切众生云何不学。佛言。愚夫异生为毁谤教法。不生善心。不修梵行。不读诵经典。不受教诲。于佛教法不肯少学。常作恶行流浪三界而生欢喜。即不知一切法如幻如梦如阳焰虚妄不实。若诸众生学一切善法。修习奢摩他定。观想自性清净。了知贪嗔痴悉皆虚妄。安住法中得彼定力身心快乐。愚夫不学善法。不知有佛法僧宝。普遍虚空微妙难见。文殊师利白佛言。云何此法微妙众生难见。佛告文殊师利。此法如风生浪起。只见浪起不见风生。唯汝文殊须菩提能知。余皆不解。尔时文殊师利白佛言。世尊。云何四念处。佛言。文殊师利。四念处。谓观身不净。观受是苦。观心无常。观法无我。是名四念处。文殊师利言。当云何学。佛言。一切众生。当观想自身五种不净。观受有苦受乐受舍受三悉皆是苦。观心无常念念无常刹那生灭。观法无我四大五阴无实我体。是名四念处。一切众生当如是学。文殊师利白佛言。世尊。云何五根。谓信进念定慧。是名五根。文殊师利白佛言。当云何学。佛言。学法众生于一切法中观想此法深远。能生信故名信根。了知此法勤行精进。除障解脱名精进根。然于此法一心想念不忘名念根。了知一切法定知心生名定根。以慧拣择一切法空名慧根。是名五根。文殊师利白佛言。世尊。云何七觉支。佛告文殊师利。念觉支。择觉支。精进觉支。喜觉支。轻安觉支。定觉支。舍觉支。是名七觉支。文殊师利白佛言。世尊。当云何学。佛告文殊师利。学法众生于自性中。了知一切善不善法。弃舍世缘勤念正法。名念觉支。择谓以自性智于三界能拣择。故名择觉支。精进谓了知一切法勤行不舍。名精进觉支。喜谓于一切诸行发生昼夜喜行妙性快乐欢喜。故名喜觉支。轻安谓安住一切法中不为魔娆心得自在。故谓轻安觉支。定谓了一切法本无自性修三摩地。名定觉支。舍谓心安住一切法不住智不住佛舍离诸缘。名舍觉支。是名七觉支。文殊师利白佛言。世尊。云何八正道。佛告文殊师利。八正道。谓正见正思惟。正语正业。正命正精进。正念正定。是名八正道。文殊师利白佛言。世尊。当云何学。佛告文殊师利。彼一切众生。了知一切法三业恭敬。是名正见。彼于一切法。分别不分别喜不喜。名正思惟。彼了知一切法真实言说。名正语。彼于一切法了知唯造善业。名正业。彼于一切法安住平等真心。名正命。彼于一切法勤修大乘。名正精进。彼于一切法不生恶业。名正念。彼于一切法不散不乱。名正定。是名八正道。彼学法众生一心了知四圣谛四念处五根七觉支八正道。如是等法一一修学已得到彼岸生诸佛国。无有恐怖得金刚坚固心。一切罗汉声闻沙门婆罗门。及小婆罗门等。闻佛说此微妙最上法门有大神力。能除热恼获得心地清凉。诸比丘若能展转勤行心无退转与我无异。而诸天人昼夜作诸音乐。持众名香种种奇华。珍妙饮食堪受供养。文殊师利。彼诸比丘若不断嗔。入王城持钵循行乞食。为魔所恼染着诸欲。非佛弟子与俗无异。复有比丘心无嗔故。了知大乘微妙法行法义言句。于真实正行而得解脱。尔时三千二百天子。持天曼陀罗华种种名香上妙饮食。恭敬供养心大欢喜。互相赞叹出家功德。与如来佛国而无有异。尔时文殊师利白佛言。世尊。我闻佛说秘密陀罗尼章句云何。佛告文殊师利。我为汝说秘密句橛句金刚句慧句。是名陀罗尼章句法门。此法门菩萨得一切法句发生。刹那刹那得忍辱法。文殊师利言。云何名秘密句法门。佛言。我为汝说秘密句真实章句。于一切法中心爱乐秘密句为第一。如汝文殊师利。于一切菩萨中而得第一。秘密句亦复如是。复次文殊师利。秘密句如虚空。我身遍满虚空。一切法亦如是遍满虚空。一切菩萨现前不现前。都是一如。名真实秘密句。文殊师利白佛言。世尊。云何橛句。佛告文殊师利。我为汝说橛句。不动贪法界。住一切法动。我不动大乘。不作种种世事。是名橛句。文殊师利白佛言。世尊。云何金刚句。佛言。我为汝说金刚句。嗔众生长时有嗔。金刚能断一切法。是名金刚句。文殊师利白佛言。世尊云何慧句。佛言。我为汝说慧句。痴是学佛智。一切众生非学佛智不到彼岸。若诸众生学佛智一切慧具足。有慧无慧悉能了知。此是甚深。文殊师利。悉能了知众生无智但乐诸恶于一切法不能远离。是名秘密句。文殊师利白佛言。世尊。云何秘密句识。佛告文殊师利。识如幻化妄生一切法。空无自性无自相。如是五蕴如五指。不实如虚空。悉是假名。众生惛懵不能晓了。是名秘密句。文殊师利白佛言。世尊。云何秘密句色。佛告文殊师利。色一切法。众生心痴眼痴。毁谤正法不好勤学。爱乐于色不知虚妄。文殊师利。汝于色尘悉能了知。是名秘密句。文殊师利白佛言。世尊。云何秘密句声。佛告文殊师利。声空发生不可得见。种种语言音响之声。耳识听受。是名秘密句。文殊师利白佛言。世尊。云何秘密句香。佛告文殊师利。香发诸尘不可得见。但识所闻识亦无故皆是虚妄。是名秘密句。文殊师利白佛言。世尊。云何秘密句味。佛告文殊师利。味无自性妄生于舌。众生分别爱乐贪着。是名秘密句。文殊师利白佛言。世尊。云何秘密句触。佛告文殊师利。触本无故。观想一切法如虚空。众生愚迷于境于身。种种贪着以为妙触。是名秘密句。文殊师利白佛言。世尊。云何秘密句地。佛告文殊师利。地性质实于法思惟。无自体性亦无自相。众生颠倒妄执为有种种恋着。是名秘密句。文殊师利白佛言。世尊。云何秘密句水。佛告文殊师利。观诸水性犹如阳焰。虚妄不实故。是名秘密句。文殊师利白佛言。世尊。云何秘密句火。佛告文殊师利。火性猛烈苦恼众生。此法灭故自性寂静。分别不生最上极乐。是名秘密句。文殊师利白佛言。世尊。云何秘密句风。佛告文殊师利。风一切法不可得见。众生贪着动作往来风力所转。是名秘密句。文殊师利白佛言。世尊。云何秘密句佛亦如是。佛告文殊师利。一切不善法十方诸佛。各各开说教诏众生。是名秘密句。文殊师利白佛言。世尊。云何秘密句法亦如是。佛告文殊师利。一切法不可取不可舍。观想无我。无自相无自性。心不散乱。是名秘密句。文殊师利白佛言。世尊。云何秘密句僧亦如是。佛告文殊师利。彼无数妙住法界。于三摩地平等持戒。修平等慧平等解脱。于平等法中善安住故。余无所学。是名秘密句。文殊师利白佛言。世尊。云何橛句虚空境界。佛告文殊师利。一切法虚空境界。不思议境界。于诸境界不可取不可舍。不可住无有住处。是名橛句。文殊师利白佛言。世尊。云何橛句一切法住虚空。佛告文殊师利。一切法不离虚空。住不生烦恼。住寂静故。是名橛句。文殊师利白佛言。世尊。云何橛句一切法无分别心。佛告文殊师利。一切法不学不问。不作不亲近。不发愿不生爱乐。寂静如虚空。是名橛句。文殊师利白佛言。世尊。云何橛句一切法微妙。佛告文殊师利。一切法离垢安住清净。光自在妙圆满清净。虚空圆满清净。发生微妙身安住于法。是名橛句。文殊师利白佛言。世尊。云何橛句一切法安住虚空。佛告文殊师利。一切法安住虚空不可见。一切法离垢安住亦不可见。是名橛句。文殊师利白佛言。世尊。云何橛句一切法教诏学。佛告文殊师利。一切法教诏众生。不来勤学。不学观想。不作意。昼夜六时不学。又不问邻座不会解释。不能宣说无有智慧。不能分别亦不爱乐。不亲善友我慢贡高。远离教诏不得解脱。是名橛句。文殊师利白佛言。世尊。云何橛句一切法最上远离。佛告文殊师利。一切众生于诸善法而不肯学。唯造罪恶不亲贤善无有智慧。是名橛句。文殊师利白佛言。世尊。云何橛句众生难教诏。佛告文殊师利。若诸众生心不散乱。唯勤学法亲近供养。自然往诣教诏求法福慧乃生。若众生不学一切法。唯造恶业欲求福慧无有。是名橛句。文殊师利白佛言。世尊。云何橛句众生得一切智。佛告文殊师利。一切众生勤求学法得一切智。发欢喜心生大乘行。明了自性得一切智。是名橛句。文殊师利白佛言。世尊。云何橛句众生得一切智智具足。佛告文殊师利。一切众生自性。自性中于如来平等一切智慧。悉皆晓解一体性相。是名橛句。文殊师利白佛言。世尊。云何橛句一切众生菩提道场。佛告文殊师利。菩提道场唯求佛法。一切法寂静道场。一切法性道场。一切法求道场。文殊师利。言菩提道场我一心。求法不求余相。一切众生一切人民。常乐往彼求此菩提道场。是名橛句。文殊师利白佛言。世尊。云何橛句一切众生得此忍辱。佛告文殊师利。学法众生。息念观想净慧发生。于诸名相不生分别。得忍辱平等。是名橛句。文殊师利白佛言。世尊。云何橛句一切众生善友说法。佛告文殊师利。一切众生与十方天人诸小天人。各各说法希求菩提。心生欢喜供养恭敬。除障平等于无体相安住。是名橛句。文殊师利。白佛言。世尊。云何橛句一切众生得此陀罗尼。佛告文殊师利。一切众生学观想色声香味触。任持甚深圆满分别圆满不分别。是名橛句。文殊师利白佛言。世尊。云何橛句一切众生慈心具足。佛告文殊师利。一切众生乐修慈心。了知一切法得平等慈。是名橛句。文殊师利白佛言。世尊。云何橛句一切众生悲心具足。佛告文殊师利。一切众生勤学如来平等大悲心。大悲体具足。是名橛句。文殊师利白佛言。世尊。云何橛句一切众生不得三摩地。佛告文殊师利。一切众生不修禅不乐不喜。妄语颠倒性恶刚暴。多诸障碍非有智慧。无刹那顷爱乐禅定。是名橛句。文殊师利白佛言。世尊。云何橛句一切众生贪具足。佛告文殊师利。一切众生贪爱具足。烦恼多生无欢喜心。不乐寂静不行平等。而于贪性无有觉悟不得菩提。是名橛句。文殊师利白佛言。世尊。云何橛句一切众生嗔具足。佛告文殊师利。一切众生嗔具足安住。嗔体性安住。悉皆具足。是名橛句。文殊师利白佛言。世尊。云何橛句一切众生痴具足。佛告文殊师利。一切众生不求佛法。一切慢一切行非梵行。痴平等住痴体性住。不学菩提。是名橛句。文殊师利白佛言。世尊。云何橛句一切众生痴身具足。佛告文殊师利。一切众生身住痴一切法。不诵经典不信不读。性恶憎嫌不乐大乘。安住最上不善。是名橛句。文殊师利白佛言。世尊。云何橛句一切众生邪见具足。佛告文殊师利。一切众生邪见。归依十身佛。不真实归依。常作十恶行十邪见。不悟邪见体性爱乐。安住五欲中。安住贪嗔痴中。安住障不得菩提。是名橛句。文殊师利白佛言。世尊。云何橛句一切众生住处听法。佛告文殊师利。一切众生。一心恭敬听受。当为汝说。一切众生真实求法。一心不动不生怕怖。佛福广大愚夫不知。我有真实言教。不生恭敬。不安住听受。贪平等住。嗔平等住。痴平等住。五欲中平等住。障难平等住。爱乐平等住。不赞叹佛。有如是无上正等正觉。如是贪体性安住。嗔体性安住。痴体性安住。五欲中体性安住。障难体性安住。爱乐体性安住。不赞叹佛。有如是无上正等正觉解脱。佛告文殊师利。汝若不问不为汝说。汝今问我当为汝说。一切善法当学。如来正等正觉一切善法平等具足。如是师僧善友欢喜。学大乘教。行大乘行。有大势力。舍离于此更无余事。专心发愿求法最上。精勤专心观想五智如来境界。如来境界无别境界。一切境界平等。昼夜如是学法一心供养。文殊师利。若诸众生作如是求法。得佛菩提了知善法。一切善法具足如是。若不学佛法。与诸禽畜实无有异。
