
尔时世尊。复遍观察净居天宫。告观自在菩萨摩诃萨言。善哉善哉善男子。汝能愍念多众生故。住陀罗尼形。而为众生演说安立。劝进随喜解其理趣。为修行者开示法要及诸护摩。善巧方便能获无上正等菩提。及获二乘人天之果。以清净身能为众生作诸佛事。示现佛身。安立寂静无住涅槃。若有众生应以摩醯首罗身得度者。即现摩醯首罗身。为彼众生演陀罗尼秘密之法。乃至应以帝释之身。迦楼罗身紧那罗身。摩呼罗伽悉地明仙。日月星宿童男童女种种之身。乃至异类二足四足多足无足。有情无情三界之身而得度者。即皆现之而为演说。以是义故名观自在。

尔时世尊复赞观自在菩萨摩诃萨言。善哉善哉。善男子。汝能如是善巧方便利益有情。现种种身开示演说。甚为希有。是真清净菩提萨埵。汝于来世阿僧祇世界微尘数劫。于平等光明普照世界。当得作佛。号曰平等光明普照如来应供正遍知明行足善逝世间解无上士调御丈夫天人师佛世尊。令彼众生住于无畏。无诸热恼无有变易。究竟寂灭。然后方般大般涅槃。

尔时世尊授观自在菩萨摩诃萨记已。净居诸天及会无量菩萨摩诃萨众。以佛神力承普光明遍照之光。普照十方无量世界而皆大明。其中众生遇斯光者。快获善利离诸苦恼。悉发无上菩提之心。一切大众思念佛身。各于本座寂然而住。雨众天华清凉香风普散大会。

尔时大众于虚空中。各见无量观自在菩萨摩诃萨。十方刹土靡不周遍。时诸大众同称是言。南无佛陀此是世尊威神之力。一切众会见此神变。心得欢喜离诸疑惑。

尔时观自在菩萨摩诃萨。从座而起绕佛三匝。头面作礼瞻仰如来目不暂瞬。熙怡微笑手持白佛诚心而住。时他方世界一切诸佛。各雨种种杂色华云。其华云中有天妙衣。华鬘金索璎珞幢皤。兢迦尼网严饰之具。满虚空中弥覆佛上。又出妙声赞言。善哉善哉如来今日为观自在菩萨摩诃萨。作法轮王摩诃灌顶。

无量庄严具　　及与妙音声
过人天所赞　　如是皆来现
十方诸如来　　一切菩萨众
六欲及色界　　并无垢净居
彼佛子灌顶　　如是皆云集
俱胝魔罗众　　及多类众生
皆持妙供具　　来献佛菩萨
同愿于未来　　皆如观自在

尔时观自在菩萨摩诃萨。顶礼尊足赞如来已。还就本座作如是言。此陀罗尼过去诸佛毗婆尸等。及我世尊释迦如来。所共宣说随喜印可。及于未来弥勒世尊。阿僧祇等一切诸佛。亦当宣说。作是语已。入于普光明多罗三昧。以三昧力。从其面轮右目瞳中放大光明。随光流出现妙女形。住于殊胜妙色三昧。无价杂宝而为严身。如融真金映琉璃宝。所谓成就世出世间密言之要。能息众生种种苦恼。亦能喜悦一切众生。遍入诸佛法界自性。由如虚空平等住故。普告众生作如是言。谁在变苦谁在流溺生死海中。我令誓度。作是语已。遍游无量无边世界。还至佛所右绕三匝。头面作礼观自在菩萨摩诃萨足。合掌恭敬持青莲华。瞻仰菩萨受教而住。思念如来自在神力。以清凉光普照众生。犹如世间清凉月轮能除热恼。一切幽瞑无不照了。复过于是含嬉微笑。怜愍众生犹如慈母。以慈悲光普照佛刹。诸天光明皆悉不现。

尔时观自在　　吉祥清净者
作礼世尊已　　偈作如是说
我于俱胝劫　　演说是多罗
理趣及密言　　时节与方位
如是过去佛　　亦皆广宣说
如虚空无边　　无能限量者
我今于少分　　随事而演说
若人妙修行　　胜愿悉成就
十方与寿命　　无不获如意
若有诸众生　　现求人天果
受持是妙法　　随说而修习
无量俱胝劫　　受上妙快乐
若欲求十地　　满足菩萨位
难胜与不动　　善慧及法云
受持多罗尊　　俱胝与三亿
随其根利钝　　或十六洛叉
如是妙修行　　必获如上事
若欲见观音　　吉祥清净者
诵七洛叉数　　获见无有疑
若求见势至　　无垢摩诃萨
诵满俱胝遍　　圣者必现前
若于三时中　　寂静心无染
一心常念诵　　速疾满六度
具足如来藏　　涅槃及实际
光明不坏身　　无等等三昧
坐于金刚座　　转无上法轮
开人天之眼　　修行多罗故
如上皆圆满　　欲悟陀罗尼
仪轨诸方便　　了义及修多
甚深之理趣　　及息三有苦
当诵洛叉遍　　若欲求梵天
及与天帝释　　转轮人天主
诵满洛叉遍　　若欲游雪山
及与汦提夜　　须弥及铁围
萨醯与妙寄　　摩赖妙幢山
吉祥及阿部　　涅部罽罗娑
只怛俱吒等　　妙色与间错
清净及尸利　　如是仙圣宅
皆诵洛叉遍　　药叉乾闼婆
罗刹龙宫等　　乃至天宫殿
随意皆能往　　问决诸疑惑
随事皆晓了　　欲求如上愿
应诵洛叉遍　　欲入修罗宫
紧那罗所住　　呼召药叉女
及持明仙女　　龙女紧那药
应念皆来至　　游戏恣娱乐
及求延寿命　　不死甘露药
丰财及仆使　　一切五欲乐
应诵洛叉遍　　若我及如来
于俱胝数劫　　演说其功德
犹尚不能尽　　持此多罗者
应受人天供　　多罗大悲者
一切之慈母　　天人及药叉
无一非子者　　故号世间母
及与出世间　　观音大势至
金刚与善才　　文殊须菩提
慈氏与香象　　月光无尽意
离垢虚空藏　　妙眼及大慧
维摩等菩萨　　皆是多罗子
亦是波若母　　三世诸如来
一切摩诃萨　　无一非子者
皆称是我母　　慈育诸有情
安载如大地

尔时观自在说是偈已。即为多罗菩萨。说陀罗尼曰。

那慕啰怛娜(二合)怛啰(二合)夜耶娜莫阿利耶嚩噜吉帝湿嚩(二合)啰耶冒地萨埵耶摩诃萨埵耶摩诃迦路尼迦耶怛侄他唵多利咄多唎咄唎莎嚩(二合)诃。

时观自在菩萨说陀罗尼已。以多罗菩萨威神力故。一切世界所有众生。离诸苦恼皆获安乐。悉发无上菩提之心。悉与法界体性相应。入于出生无边门藏。一切众会心生奇特叹未曾有。
