
复次善男子。菩萨若修十种法者。即得禅定具足何等为十。一者广集福德。二者多生厌患。三者发起精进。四者具于多闻。五者无颠倒教授勤行修习。六者随正法行。七者根性明利。八者具纯善心。九者善了止观。十者不着禅相。云何是广集福德。谓若菩萨于大乘法中久积善根。彼彼生中善修戒行。为善知识之所摄受。随所生处常生婆罗门大族姓家。或刹帝利大族。或长者大族。皆具正信。于彼生中以其因缘。转复广大增长善根。而常不离于善知识。何者是善知识所。谓佛及菩萨。而能增长宿世善根。由惯习力故。作是思惟。世间大苦世间灾患。世无暂停久受萦缠痴暗所覆。彼等皆由贪欲为因贪欲为缘。了此因缘是为菩萨广集福德。云何是多生厌患。谓若菩萨以是缘故乃起思惟。我今不应于此世间合曾相中。染着亲近诸欲境界。而诸欲者虚妄分别。如世尊言。常以多种因缘毁呰贪欲。所谓欲如利叉。欲如利戟。欲如剑锋。欲如刀锋。欲如毒蛇。欲如聚沫。欲如痈疽。欲极臭秽。如是欲境心生厌恶。乃剃除须发被袈裟衣。发正信心舍家出家。是为菩萨多生厌患。云何是发起精进。谓若菩萨由出家故发起精进。未得法者皆令得法。未悟者令悟。未证者令证。是为菩萨发起精进。云何是具于多闻。谓若菩萨由此因缘。能听能受诸有所说。世俗谛法及胜义谛法。是为菩萨具于多闻。云何是无颠倒教授勤行修习。谓若菩萨。于其世俗胜义二种法中。能正教授勤行修习。无颠倒法。是为菩萨无颠倒教授勤行修习。云何是随正法行。谓若菩萨于正见正思惟正语正业正命正勤正念正定此等正法中。菩萨如是行即觉了正道。是为菩萨随正法行。云何是根性明利。谓若菩萨由行正法故。辩慧明了利根转胜。是为菩萨根性明利。云何具纯善心。谓若菩萨利根胜故多生厌患。远离大众一切愦闹。及世杂语欲觉嗔觉害灭等觉皆悉远离。亦复不着知识亲爱名闻利养所欲等事。身心寂静得纯善心。由善心故作是观察。今我此心于何法中行。若善若不善若无记邪。若行善法即得欢喜清净心生。何者是善法所谓三十七菩提分法。若行不善法者。当起厌患多种观察。勤行断除不善之法。何者是为不善之法谓贪嗔痴。贪有三种上中下品。上品贪者。若身若心极其分位。而生染着无离贪心。由染着故于一切处不生惭愧。何者是无惭。谓独止一处作是思惟。而起寻求诸所欲事。称赞欲境自现有德。是为无惭。何者是无愧。由彼贪欲因缘。于父母等前违背很戾及生恼害。于余师尊之所亦无耻忸。自现有德是为无愧。以是因缘。命终之后堕恶趣中。此名上品贪。中品贪者。谓若亲近诸欲境时。自初至末虽复暂有所成。旋起离贪之心即生变悔。此名中品贪。下品贪者。谓若亲近诸欲境时。或身相触或共语言或瞻视间。旋起即灭。此名下品贪。总要而言。一切济命受用资具。有所欲者皆名下品贪。嗔有三种上中下品。上品嗔者。随于所起诸嗔境中。生极嗔恚而复暴恶。遍造五无间罪。或随造一无间罪。或谤正法。凡如是等总聚五无间罪。算分数分及譬喻分。乃至乌波尼杀昙分。皆不能及。由此因缘。身坏命终堕大地狱。若或暂得生于人间。身相黑色其目赤恶。性多恚暴。此因缘故。还堕地狱。此名上品嗔。中品嗔者。随于诸嗔境中若暂起已。或微分造不善罪业即速变悔。旋起对治而令止息。此名中品嗔。下品嗔者。谓于亲爱和合境中。随以嗔缘辄生轻谤。虽复暂起于刹那间即生变悔。旋起对治而令息灭此名下品嗔。痴有三种上中下品。上品痴者。谓一切处若行若止。悉无善作亦无忧戚。不生变悔此名上品痴。中品痴者。若起少分不善之业。虽有所成即速变悔。于同梵行人所。忏谢其罪不现己德。此名中品痴。下品痴者。谓于如来所制戒中不越性罪。违犯初篇戒学之罪。此名下品痴。菩萨离是染法即得心善寂静。由是善故能离欲爱欲贪诸欲染着。何以故。随心善故。若行无记法者。谓即想念勤行伺察。何等是无记。若心不缘外。亦不缘内。不缘善不缘不善。不住止法。不行观法。其心沉下着于睡眠。如人睡觉目视不明。若无记心现前。心不明利亦复如是。是故菩萨若行善心。即得心生欢喜其心安住。是为菩萨具纯善心。云何是善了止观。谓若菩萨由具如是纯善心故能观诸法。此法如幻此法如梦。此法不善此法是善。此法出离此法非出离。菩萨作是思惟。彼一切法。心为依止心为先导。应当善摄其心。善调伏心。善觉了心。由此即能善摄诸法。亦善调伏及善觉了。如是即能正观诸法。此因缘故得心寂止。以心系心。以心止心。以心住心。如是策勤心寂止故。即得心一境性。心一境故。即成三摩地。三摩呬多。由是现前得离生喜乐。由喜乐心故即能远离罪不善法。乃能成就有寻有伺离生喜乐初禅定法。次复于诸寻伺悉无对碍。于其喜乐不生味着。作无常观已。还从初禅定心渐次而起。远离寻伺有所著心。即能成就无寻无伺定生喜乐二禅定法。次复于乐观苦作苦观已。即得舍行舍念行成。如圣所观。能正觉了妙乐现前。即能成就离喜妙乐三禅定法。次复于三禅定中。作空观已引四禅心。彼四禅中除去我执。我执离故苦乐悉断。苦乐断故如先所起。悦意恼意亦悉舍离。即能成就舍念清净四禅定法。次复于自身相与虚空相等作一解脱。观如是解脱故。于一切处一切种类。过诸色想及离障碍。由过色想离障碍故。彼种种想悉无作意缘。无边虚空而为行相。即能成就空无边处定法。次复于空无边处。俱时观彼识无边处而为行相。即能成就识无边处定法。次复过彼识无边处。缘无所有处而为行相。即能成就无所有处定法。次复过彼无所有处。缘非想非非想处。而为行相。即能成就非想非非想处定法。次于上心无复行相。灭诸想受离诸发悟名灭尽定。如是等法。是为菩萨善了止观。云何是不着禅相。谓若菩萨虽入灭定。亦不乐着寂灭。即能俱时发起慈心。悉离怨亲违顺等境运心广大。先于一方起慈无量行。普遍观察作解脱已。南西北方四维上下亦复如是。慈心起已悲喜舍心亦悉如前。远离怨亲违顺等境运心广大。周遍十方起悲喜舍无量之行。普遍观察悉作解脱。菩萨如是即能起五神通。亦不以自足不着禅相。而复进求上法圆满菩提胜行。是为菩萨不着禅相。善男子。菩萨若修如是十种法者。即得禅定具足。又善男子。菩萨若修十种法者。即得胜慧具足。何等为十。一者善解无我。二者善知业报。三者善了有为之法。四者善知轮回流转。五者善解轮回出要之法。六者善解声闻缘觉乘法。七者善解大乘之法。八者善能遮止魔业。九者具无颠倒慧。十者具无等慧。善男子。云何是善解无我。谓若菩萨以正慧观察色受想行识。观彼色时色生不可得。集亦不可得。灭亦不可得。受想行识生不可得。集不可得。灭不可得。彼胜义谛不离世俗谛。若胜义谛若世俗谛。彼二自性但有言说。假名而无实体。菩萨虽如是观。亦不以此缘弃舍诸行发勤精进。为诸有情成利益事。如救头然及如烧衣。是为菩萨善解无我。云何是善知业报。谓若菩萨作是伺察。今此世间合会之相。犹如幻化及如乾闼婆城自性皆空。若于情非情中着于我执。彼等有情由是不能觉了正道。而彼有情作如是念。若无我无有情无寿命蠕动养者。士夫补特伽罗。意生摩拏嚩迦等。即无善不善业而可表示。谁为受者。无实有情业报可得。菩萨虽复如实了知无实有情。而亦显彰善恶业报。菩萨以其正慧如实了者。是为菩萨善知业报。云何是善了有为法。谓若菩萨于有为法中。以其正慧能善觉已。乃作是念。此有为法。而无暂停念念流动。犹如露滴及如涧水迅流不住。岂有智者。于此等法中。而生取着及起爱乐。若乐境谢时或生忧戚。由此因缘。是故深生厌离乐求寂灭。是为菩萨善了有为法。云何是善知轮回流转。谓若菩萨作是伺察。今此世间合会之相。无明暗蔽轮回相续。皆由爱绳所系缚故。爱故生取由取因故善不善业诸行造作。以彼善不善业行起作故。有有相续。有故有生生故老死。由死法故忧悲苦恼随起缠缚。如是即一大苦蕴集。而生死轮相续流转。犹汲水轮宛转上下。菩萨以其正慧于此等法如实了知。是为菩萨善知轮回流转。云何是善解轮回出要之法。谓若菩萨作是伺察。若无无明即无行。无行即无识。无识即无名色六处触受爱取有生。无生即老死忧悲苦恼等法。皆悉断灭。菩萨以其正慧。于此等法如实觉了。是为菩萨善解轮回出要之法。云何是善解声闻缘觉乘法。谓若菩萨作是伺察。此法得须陀洹果。此法得斯陀含果。此法得阿那含果此法尽漏断诸有结。不受后有究竟涅槃。得阿罗汉果。此法得缘觉果如犀一角。菩萨于如是等果。以其正慧如实了已。然亦不于彼法之中而为取证。何以故。菩萨作是思惟。我摄受一切有情作师子吼。我应为彼一切有情。于生死旷野险难之中与作救拔。我今不应独出生死。菩萨起是行愿坚固。是为菩萨善解声闻缘觉乘法。云何是善解大乘。谓若菩萨于诸学门能善修学。然于学时而不可得。于所学道亦不可得。菩萨虽于彼相不可得故。亦不以彼因缘堕于断见。是为菩萨善解大乘。云何是善能遮止魔业。谓若菩萨于一切处。常离恶知识亦不至恶国。复不亲近修习外道典籍。于一切处而常远离世间利养供给等事。及余烦恼等障菩提道者而悉除遣。即起对治破坏之法。是为菩萨善能遮止魔业。云何是具无颠倒慧。谓若菩萨于世间一切文论典章诸事业中。悉以胜慧引入修学。菩萨学者。但为成熟诸有情故。不为知识名称所欲等事。不显己德。谓以如来法律。是为最上最胜言说具大威德。由显如是胜功德故。精勤修学终不堕于外道邪见。是为菩萨具无颠倒慧。云何是具无等慧。谓若菩萨于世间天人魔梵沙门婆罗门诸有情中。无与菩萨智慧等者。而菩萨慧中唯除如来应供正等正觉智慧最胜。世间天人魔梵众中无复过上。是为菩萨具无等慧。善男子。菩萨若修如是十种法者。即得胜慧具足。又善男子。菩萨若修十种法者。即得方便具足。何等为十。一者善解回向方便。二者善回外道诸见方便。三者善回五尘境界方便。四者善除疑悔方便。五者善知救度有情方便。六者善解有情济命方便。七者善知受施方便。八者善回二乘趣入大乘方便。九者善知示教利喜方便。十者善知供养承事如来方便。善男子。云何是善解回向方便。谓若菩萨于其一切非己所有无摄属者。若华若果若众香树。若妙香树。若诸宝树。若氎树。若华树。若果树。非己所有无摄属者。常当昼三时中夜三时中。想作供养诸佛菩萨。以彼善根回向阿耨多罗三藐三菩提。又于佛说广大甚深经中。诸供养法听已深心而生信乐。以此善根回向诸佛菩萨。又于十方世界一切菩萨。及诸有情所作一切善业圆满菩提行者。菩萨深心而悉随喜。以此善根回向阿耨多罗三藐三菩提。又于如来塔庙。或于如来像前。以华香涂香布施供养。当愿一切有情蠲除破戒秽恶之香。普愿一切有情获得戒香清净。又若扫塔涂地之时。当愿一切有情离诸恶相。获得相好端严具善威仪又以华盖供养佛时。当愿一切有情离诸烦恼烧然。又若入塔寺时即起是念。当愿一切有情入涅槃城。出塔寺时即起是念。当愿一切有情出离生死。又于所止若开户时即起是念。当愿开诸善趣出世智门。若闭户时即起是念。当愿扃闭诸恶趣门。若随坐时即起是念。当愿一切有情坐菩提场。若右胁卧时即起是念。当愿一切有情悉作如是右胁涅槃。若或起时即作是念。当愿一切有情超出烦恼淤泥。若动止时即作是念。当愿一切有情获得大人所行所止。若安住时即起是念。当愿一切有情离诸忧恼。若大小便利时即起是念。当愿一切有情涤除烦恼垢染过失。若盥手时即起是念。当愿一切有情蠲除烦恼秽气。若濯足时即起是念。当愿一切有情除去种种烦恼尘坌。若嚼齿木时即起是念。当愿一切有情离诸垢染。乃至身诸分位。若运用时皆愿一切有情悉得利益安乐。若于如来塔庙作礼奉时即起是念。当愿一切有情悉得天人尊重礼奉。是为菩萨善解回向方便。
