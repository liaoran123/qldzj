
尔时佛告诸苾刍。于过去劫有大国王。名满度摩。有一太子名毗婆尸。久处深宫思欲出游。告御车人瑜誐言。与我如法安置车马。今欲出外游观园林。瑜誐闻已即往厩中。安置车马控太子前。乘之出外。见一病人。太子曰。云何此人颜貌羸瘦气力劣弱。瑜誐答言。此是病人。太子曰。云何名病。瑜誐答言。四大假合虚幻不实。稍乖保调即生苦恼。此名为病。太子曰。我能免不。瑜誐答言。俱同幻体四太无别。如失保调亦不能免。太子闻之情思不悦。即回车马却至王宫。端坐思惟病苦之法。真实不虚。心无安隐。

尔时世尊而说颂曰。

毗婆尸太子　　游观于园林
匆见病患者　　形色而憔悴
即问御车人　　太子亦难免
端坐自思惟　　病苦而无谬

尔时世尊说此偈已。告苾刍言。时满度摩王即问瑜誐。云何太子。出回不悦。瑜誐答言。太子出外游观园林。见一病人形色瘦恶。心神不安太子不识。问言何人。瑜誐答言。此是病人。又复问言。我能免不。瑜誐答言。俱同幻体四大无别。如失保调亦不能免。太子闻已即回车归宫。思惟病法是故不乐。时满度摩王闻是事已。忆念往日相师之言。若得在家即绍灌顶轮王之位。若或出家信乐修行而成佛果。如是念已。即于宫内施设种种上妙五欲。娱乐太子。令彼爱着断出家意。

尔时世尊而说颂曰。

满度摩父王　　知子游观回
身心而不乐　　恐彼求出家
即以上妙乐　　色声香味触
悦于太子情　　令后绍王位

尔时世尊说此偈已。告苾刍言。时毗婆尸太子告瑜誐言。与我如法安置车马。今出城外游观园林。瑜誐闻已即往厩中。安置车马控太子前。乘之出城。见一老人。须发皓白。身心昧劣。执杖前行。呻吟无力。太子曰。此是何人。瑜誐答言。此是老人。太子曰。云何名老。瑜誐答言。五蕴幻身四相迁变。始自婴儿童子。不觉长盛老年。眼暗耳聋身心衰朽。名之为老。太子曰。吾免此不。瑜誐答言。贵贱虽异幻体无别。日往月来亦须衰老。太子闻之不乐而归。入定思惟老苦之法无能免者。

尔时世尊而说颂曰。

毗婆尸太子　　忽见一老人
须发皆皓然　　执杖乏气力
入定审思惟　　一切有为法
刹那而不住　　无有免斯者

尔时世尊说此偈已。告苾刍言。满度摩王见太子不乐。问瑜誐言。我子云何情不乐耶。瑜誐答言。太子出外见一老人。太子曰。此是何人。瑜誐答言。此是老人。太子又问。云何名老。瑜誐答言。五蕴幻身四相迁变。始自婴儿童子。不觉长盛老年。眼暗耳聋身心衰朽。名之为老。太子曰。我还免不。瑜誐答言。贵贱虽异幻体无别。日往月来亦须衰老。太子闻已不乐而归。入定思惟实无免者。所以不悦。王闻是事。忆念往昔相师之言。若得在家必作轮王。若也出家必成佛果。尔时满度摩王如是念已。复以五欲妙乐娱悦太子。令彼爱着断出家意。尔时世尊。而说颂曰。

满度摩父王　　见子心不悦
忆昔相师言　　恐彼求出家
即以妙五欲　　种种悦其心
如彼天帝释　　受乐欢喜园

尔时世尊说此偈已。告苾刍言。时毗婆尸太子告瑜誐言。与我如法安置车马。今欲出外游观园林。瑜誐闻已即往厩中。安置车马控太子前。乘之出外。见有多人围绕车舆举声大哭。太子曰。此是何人。瑜誐答言。此是死相。太子曰。云何名死。瑜誐答言。人生浮世寿有短长。一旦乖离气绝神逝。永别恩爱长处荒郊。眷属悲啼。此名为死。太子曰。我能免不。瑜誐答言。三界无安未逃生死。太子之身亦不可免。太子闻已。身心不悦回车归宫。入定思惟无常之法不可爱乐。我今云何得免斯苦。尔时世尊而说颂曰。

毗婆尸太子　　见彼命终人
即问御车者　　无能免斯苦
独坐自思惟　　真实而不谬
我身复云何　　得免无常患

尔时世尊说此偈已。告苾刍言。满度摩王问瑜誐言。太子云何而不乐耶。瑜誐答言。太子出城见一死人问言。此是何人。瑜誐答言。此是死相。太子曰。云何名死。瑜誐答言。人生浮世寿有短长。一旦乖离气绝神逝。永别恩爱长处荒郊。眷属悲啼。名之为死。太子曰。我能免不。瑜誐答言。三界无安未逃生死。不可免也。太子闻已回车归宫。入定思惟实无免者。是以不乐。王闻是事。忆念昔日相师之言。若得在家必作轮王。若是出家必成佛果。复以五欲之乐娱悦太子。令彼乐着舍出家意。尔时世尊而说偈言。

满度摩国王　　毗婆尸太子
见彼命终人　　嗞嗟而不悦
王以上妙乐　　色声香等境
娱悦令爱着　　舍离出家意

尔时世尊说此偈已。告苾刍言。时毗婆尸太子告瑜誐言。与我如法安置车马。今欲出外游观园林。瑜誐闻已即往厩中。安置车马控太子前。乘之出外。见一苾刍剃除须发。身被袈裟。太子曰。此是何人。瑜誐答言。此是出家人。太子曰。云何名出家人。瑜誐答言。悟老病死。入解脱门。行忍辱慈悲。求涅槃安乐。永别亲爱。愿作沙门。名出家人。太子闻已欢喜至前。善哉善哉。行慈悲忍辱平等善法。能背尘劳趣求安乐。我亦愿为。言已归宫。即发信心。行出家法。作沙门相。尔时世尊而说颂曰。

太子出王城　　游观诸园苑
忽见老病人　　及彼无常者
念念不久停　　恒受种种苦
复睹出家人　　剃除于须发
服坏色袈裟　　进止身仪雅
常行平等慈　　忍辱诸善法
是故求出家　　弃舍五欲乐
父母并眷属　　国城诸珍宝
即作沙门相　　忍辱自调伏
息除贪爱心　　勤求解脱乐

尔时世尊说此偈已。告苾刍言。满度摩城八万人众。见毗婆尸舍父王位。出家剃发为沙门相。而各思惟。太子上族弃舍五欲而修梵行。我等今者宜亦出家。彼八万人如是思已。即时出家为沙门身。尔时世尊而说颂曰。

大智最上人　　其数有八万
随顺毗婆尸　　出家修梵行

尔时世尊说此偈已。告苾刍言。时毗婆尸菩萨既出家已。与彼八万人。离自国城游行诸处。至一聚落结夏安居。过是夏已而自思惟。我今云何如迷醉人游行诸处。作是念已。心得清净至本住舍。于夜分中复自思惟。我今何用世间富贵。众生爱着轮回生死。苦蕴相续无有穷尽。又复思惟。此老死苦因。何缘所生而得老死。入三摩地谛观此法。从生支有。又复思惟。此生苦因何缘所生。入三摩地谛观此法。从有支有。又复思惟。此有苦因何缘所生。入三摩地谛观此法。从取支有。又复思惟。此取苦因何缘所生。入三摩地谛观此法。从爱支有。又复思惟。此爱苦因何缘所生。入三摩地谛观此法。从受支有。又复思惟。此受苦因何缘所生。入三摩地谛观此法。从触支有。又复思惟。此触苦因何缘所生。入三摩地谛观此法。从六入支有。又复思惟。此六入苦因何缘所生。入三摩地谛观此法。从名色支有。又复思惟。此名色苦因何缘所生。入三摩地谛观此法。从识支有。又复思惟。此识苦因何缘所生。入三摩地谛观此法。从行支有。又复思惟。此行苦因何缘所生。入三摩地谛观此法。从无明支有。如是无明缘行。行缘识。识缘名色。名色缘六入。六入缘触。触缘受。受缘爱。爱缘取。取缘有。有缘生。生缘老死忧悲苦恼。如是集成一大苦蕴。尔时毗婆尸菩萨又复思惟。此老死苦因云何得灭。入三摩地谛观此法。生灭则老死灭。又复思惟。此生苦因云何得灭。入三摩地谛观此法。有灭则生灭。又复思惟。此有苦因云何得灭。入三摩地谛观此法。取灭则有灭。又复思惟。此取苦因云何得灭。入三摩地谛观此法。爱灭则取灭。又复思惟。此爱苦因云何得灭。入三摩地谛观此法。受灭则爱灭。又复思惟。此受苦因云何得灭。入三摩地谛观此法。触灭则受灭。又复思惟。此触苦因云何得灭。入三摩地谛观此法。六入灭则触灭。又复思惟。六入苦因云何得灭。入三摩地谛观此法。名色灭则六入灭。又复思惟。名色苦因云何得灭。入三摩地谛观此法。识灭则名色灭。又复思惟。此识苦因云何得灭。入三摩地谛观此法。行灭则识灭。又复思惟。此行苦因云何得灭。入三摩地谛观此法。无明灭则行灭。如是无明灭则行灭。行灭则识灭。识灭则名色灭。名色灭则六入灭。六入灭则触灭。触灭则受灭。受灭则爱灭。爱灭则取灭。取灭则有灭。有灭则生灭。生灭则老死忧悲苦恼灭。如是一大苦蕴而自不生。尔时世尊而说颂曰。

毗婆尸菩萨　　思惟老死苦
以智推彼因　　何缘何法生
入定审谛观　　知从生支起
乃至行苦因　　知从无明有
复观从何灭　　无明灭行灭
乃至老死尽　　苦蕴悉皆无

尔时世尊说此偈已。告苾刍言。时毗婆尸菩萨复观色受想行识。生灭不住。如幻如化无有真实。智观现前。业习烦恼一切不生。得大解脱。成正等觉。尔时世尊而说颂曰。

毗婆尸菩萨　　复观蕴等法
入彼三摩地　　智观现前时
惑苦业习气　　一切皆不生
如飘兜罗绵　　刹那不可住
成就佛菩提　　涅槃吉祥果
如月大圆明　　光遍十方界

尔时世尊说此偈已。告苾刍言。时毗婆尸先在因位。一疑自身犹如迷醉。二疑贪等烦恼展转增多。如是思惟缘生之法。得大解脱尔时世尊而说颂曰。

彼佛如来身　　难成能得成
观察缘生法　　复断贪嗔痴
究竟于彼岸　　成就大解脱
如日在山顶　　遍照于一切
