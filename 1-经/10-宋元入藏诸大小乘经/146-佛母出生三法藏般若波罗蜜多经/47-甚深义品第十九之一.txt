
尔时尊者须菩提白佛言。世尊。菩萨摩诃萨所得阿耨多罗三藐三菩提。为前心得耶为后心得耶。世尊。若前心得者。彼前心后心而各不俱。若后心得者。后心前心亦各不俱。云何菩萨摩诃萨而能增长诸善根耶。佛言须菩提。于汝意云何。譬如世间燃以灯炷。为前焰燃为后焰燃。须菩提言。不也世尊。非前焰燃亦不离前焰。非后焰燃亦不离后焰。佛言须菩提。于汝意云何。是炷实燃不。须菩提言。是炷实燃。佛言须菩提。如是如是。菩萨摩诃萨所得阿耨多罗三藐三菩提其义亦然。菩萨非前心得阿耨多罗三藐三菩提亦不离前心。非后心得阿耨多罗三藐三菩提亦不离后心。又非此心得非异心得亦非无得。于中亦复不坏善根。

尔时尊者须菩提。白佛言。世尊。如佛所说。菩萨摩诃萨所得阿耨多罗三藐三菩提。非前心得亦不离前心。非后心得亦不离后心。又非此心得非异心得亦非无得不坏善根。是缘生法微妙甚深最上甚深。

佛告尊者须菩提言。于汝意云何。若心灭已是心更生不。须菩提言。不也世尊。佛言须菩提。若心生已是灭相不。须菩提言。是灭相。佛言须菩提。彼灭相法而可灭不。须菩提言。不也世尊。佛言须菩提。是心有法可生可灭不。须菩提言。不也世尊。心无法可生亦无法可灭。佛言须菩提。即心生法及心灭法是二可灭不。须菩提言。不也世尊。佛言须菩提。一切法自性而可灭不。须菩提言。不也世尊。佛言须菩提。如如所住汝亦如是住耶。须菩提言。如如所住亦如是住。佛言须菩提。若如如所住亦如是住者即是常耶。须菩提言。不也世尊。佛言须菩提。于汝意云何。真如甚深耶。须菩提言。不也世尊。佛言。须菩提。真如即是心耶。心即是真如耶。须菩提言。不也世尊。佛言须菩提。异真如是心耶。须菩提言。不也世尊。佛言须菩提。汝于真如有所见耶。须菩提言。不也世尊。佛言须菩提。若菩萨摩诃萨如是行者是甚深行不。须菩提言。若如是行是无处所行。何以故。菩萨不行一切行如是行。佛言须菩提。若菩萨摩诃萨行般若波罗蜜多当于何处行。须菩提言。当于第一义中行。佛言须菩提。于汝意云何。菩萨摩诃萨若于第一义中行是菩萨相行不。须菩提言。不也世尊。佛言须菩提。于汝意云何。菩萨坏诸相不。须菩提言。不也世尊。菩萨不坏诸相。佛言须菩提。云何名为菩萨摩诃萨行般若波罗蜜多时得不坏诸相。须菩提白佛言。世尊。若菩萨摩诃萨作如是念。我修菩萨行而断诸相者。当知是菩萨未能具足诸佛法分。若菩萨摩诃萨有善巧方便心不住相。虽了是诸相。菩萨过诸相而不取无相。是为菩萨不坏诸相。

尔时尊者舍利子白尊者须菩提言。若菩萨摩诃萨于其梦中修三解脱门。所谓空无相无愿。以是善根能增益般若波罗蜜多不。须菩提言。尊者舍利子。若菩萨摩诃萨修般若波罗蜜多。即有般若波罗蜜多相。是故于其梦中亦可增益。又舍利子。若昼日增益梦中亦增益。何以故。佛说昼夜梦中等无异故。舍利子言。若有男子女人于其梦中作善恶业。是人当有善恶报不。须菩提言。如佛所说。一切法如梦即不应有报。若复是人于梦觉已有分别想生。彼善恶报而亦应有。舍利子。若人梦中造杀生业。是人当得杀生罪不。舍利子言须菩提。是人从梦觉已有分别想生。作如是言。我于梦中所杀是快。当知是人随梦所杀亦得杀罪。舍利子言。尊者须菩提。如佛所说乃至一切法不应分别。若起分别即有想生。想从分别生罪从想心现。须菩提言。尊者舍利子。若彼一切分别断故即心如虚空。是故当知有缘则有业有缘则思生。无缘则无业无缘思不生。若心行于见闻觉知法中。有心取垢有心取净。即有因缘起业非无因缘。有因缘思生非无因缘。舍利子言尊者须菩提。如佛所说一切法离诸所缘。云何今说有因缘思生非无因缘耶。须菩提言。佛所说者离所作相故。说有因缘思生非无因缘。舍利子。诸缘法离相是相亦离。如是无明缘行行缘识。乃至生缘老死等。因缘诸法皆悉离相。是故佛说一切法离诸所缘。

舍利子言尊者须菩提。若菩萨摩诃萨于其梦中而行布施。以是功德回向阿耨多罗三藐三菩提是为回向不。须菩提言尊者舍利子。今慈氏菩萨在此会中。如来为授阿耨多罗三藐三菩提记。知如是义证如是法。汝今以如是义而自请问。是时尊者舍利子即白慈氏菩萨言。如我所问须菩提法。彼尊者作是言。慈氏菩萨知如是义。遣我伸问唯愿菩萨为我宣说。尔时慈氏菩萨摩诃萨告尊者须菩提言。彼舍利子所问。如汝所言我知是义。我今不知以何法答。须菩提。不可以慈氏名字而答。不可以色空答。不可以受想行识空答。须菩提。彼色受想行识空中悉无所答。须菩提。我不见有能答法及能答者。亦不见有所答法及所答者。乃至所用答法皆不可见。乃至一切法皆无所见。法无见故而无所答。亦无法可得授阿耨多罗三藐三菩提记。尔时尊者舍利子白慈氏菩萨摩诃萨言。如菩萨所说证是法耶。慈氏菩萨言。舍利子。我不证是法。我于诸法中不见有法而可得证。不可以身得不可以心得。亦非语言分别思惟可得。于是义中毕竟无得。是故舍利子。一切法无性法自性如是。
