
尔时尊者舍利子作是念。慈氏菩萨摩诃萨已得甚深智慧。于长夜中勤行般若波罗蜜多。尔时世尊知舍利子心所念已。即告舍利子言。汝今何故起如是念。汝于自法中有法可见。而取证阿罗汉果耶。舍利子言。无法可见亦无所证。佛言舍利子。菩萨摩诃萨亦复如是。虽行般若波罗蜜多。而无法可得授记。亦无法得阿耨多罗三藐三菩提。是故不应有法取甚深相。菩萨摩诃萨如是行般若波罗蜜多时。不惊不怖诸力具足。应作是念。我于法无所得无所证。是中如理修习相应。若有如是行者。是行般若波罗蜜多。

复次舍利子。菩萨摩诃萨若在恶兽难中不生惊怖。何以故。菩萨一切皆悉能舍。普为众生作大利益。是菩萨当于尔时作如是念。若诸恶兽欲食啖我。我当施与。愿我当得圆满布施波罗蜜多。得近阿耨多罗三藐三菩提。如是勤行精进。当得阿耨多罗三藐三菩提时。佛刹清净。国土无有诸恶虫兽牛畜等类。一切众生不相食啖。

复次舍利子。菩萨摩诃萨若在怨贼难中不生惊怖。何以故。菩萨一切所有乃至己身。皆悉能舍无所吝惜。是菩萨当于尔时作如是念。若诸怨贼来相劫取。一切所有随彼所欲我悉施与。乃至于我夺命我亦不生嗔恨怨恶。尔时不起身业不发语业不动意业。于是三业离诸过失。愿我当得圆满持戒波罗蜜多忍辱波罗蜜多。得近阿耨多罗三藐三菩提。如是勤行精进。当得阿耨多罗三藐三菩提时。佛刹清净国土无有一切怨贼及余诸恶。而彼众生不相劫夺。

复次舍利子。菩萨摩诃萨若在无水难中不生惊怖。何以故。菩萨善为众生说法除渴。是菩萨当于尔时作如是念。我应为众生宣说法要。令诸众生断除渴爱心得清净。设我此身为渴所逼趣命终者。我转生于他世界中。亦复于彼一切众生起大悲心作如是念。此诸众生薄福德故。还复生此无水难中。我时为诸众生说法除渴。如是坚固勤行精进。愿我当得圆满精进波罗蜜多。得近阿耨多罗三藐三菩提。如是勤行精进得阿耨多罗三藐三菩提时。佛刹清净国土众生无所渴乏。彼诸众生福德具足。自然而有八功德水适悦充足。

复次舍利子。菩萨摩诃萨若在饥馑难中不生惊怖。何以故。菩萨被精进铠身心清净。是菩萨当于尔时作如是念。今此众生受饥馑苦深所悲愍。愿我当得圆满禅定波罗蜜多。得近阿耨多罗三藐三菩提。如是勤行精进得阿耨多罗三藐三菩提时。佛刹清净国土众生无饥馑苦。随意所欲一切皆得适悦快乐。譬如三十三天自在快乐。一切所欲随心即现。愿我当来彼土众生。亦得成就如是乐事。于一切时身心清净。正命坚固不邪命活。心住寂静离诸散乱。

复次舍利子。菩萨摩诃萨若在疾疫难中不生惊怖。何以故。菩萨已能思惟观察。是中无法可病。是菩萨当于尔时作如是念。今此众生受诸病苦深所悲愍。愿我当得圆满智慧波罗蜜多。得近阿耨多罗三藐三菩提。如是勤行精进得阿耨多罗三藐三菩提时。佛刹清净国土众生离诸病苦。舍利子。菩萨摩诃萨若能如是勤修众行。即得阿耨多罗三藐三菩提。

复次舍利子。菩萨摩诃萨不应。于阿耨多罗三藐三菩提生如是心。久远修习乃得成就。又复于中。不应惊怖。何以故。世界前际即是久远前际。菩萨若心刹那相应。虽为久远而非久远。是故菩萨摩诃萨不应生难行想。不应起久远念又复于中不应退没。又舍利子。菩萨摩诃萨于如是法及余诸法。若见若闻不应惊怖。是诸菩萨摩诃萨。应当坚固发精进行如所说学如所说行。即得般若波罗蜜多相应圆满。

尔时会中有一女人名昂誐襧嚩。从座而起前诣佛所。偏袒右肩右膝着地。合掌恭敬顶礼佛足而白佛言。世尊。如所闻法我于是中不生惊怖。于未来世我亦当为一切众生说如是法。作是语已即持金华散于佛上。佛神力故其华自然住虚空中。

尔时世尊即放金色净妙光明。普遍无量无边一切刹土。乃至梵界广大照耀。其光旋复绕佛三匝。还从世尊顶门而入。

尔时尊者阿难从座而起。偏袒右肩右膝着地。合掌恭敬而白佛言。世尊。何因何缘放是光明。诸佛如来应供正等正觉。若无因缘不放光明。

佛言。阿难。今此昂誐襧嚩女人终此身已。转生当得男子之身生于妙乐世界阿閦佛刹中。于彼如来应供正等正觉所。恭敬供养修持梵行。于彼没已复生他方诸佛刹中。如是从一佛刹至一佛刹。世世所生不离诸佛常得瞻礼亲近供养。譬如转轮圣王尊贵自在。从一宫殿至一宫殿。自生至终足不履地。今此女人亦复如是。从一佛刹至一佛刹不离诸佛。乃至于未来世星宿劫中当得成佛。号金华如来应供正等正觉明行足。善逝世间解无上士调御丈夫天人师佛世尊出现世间。

尔时尊者阿难作如是念。今此女人当成佛时。于彼刹中所有众会诸菩萨等。如诸佛会等无异不。

尔时世尊知彼阿难心所念已。告阿难言。汝今当知。此昂誐襧嚩女人得成佛已。彼佛刹中所有菩萨声闻众会其数甚多。无量无边不可称计。如诸佛会等无有异。又复阿难。彼佛刹中所有众生。安隐快乐无诸恶兽盗贼饥馑诸恶病恼枯涸等难。于一切时离诸怖畏。阿难。是金华如来应供正等正觉得阿耨多罗三藐三菩提时。而能成就如是功德。

尔时尊者阿难白佛言。世尊。此昂誐襧嚩女人最初于何佛世尊所。发菩提心种诸善根。佛言。阿难。此昂誐襧嚩女人最初于彼燃灯如来应供正等正觉所。发阿耨多罗三藐三菩提心。尔时我于燃灯如来应供正等正觉所。持以五茎优钵罗华而为供养。我时证得无生法忍。彼燃灯如来知我善根成熟。即为授阿耨多罗三藐三菩提记作是言。善男子。汝于未来世当得作佛。号释迦牟尼如来应供正等正觉明行足善逝世间解无上士调御丈夫天人师佛世尊。阿难。尔时此女在彼佛会。闻佛授我阿耨多罗三藐三菩提记。时彼女人即持金华亦供养佛。华供养已即作是念。快哉此善男子今得授记。愿我当来得授记时。亦如此人今日无异。阿难。是故当知此昂誐襧嚩女人发菩提心而甚久远。阿难白佛言。世尊。善哉善哉。今此女人久已修习阿耨多罗三藐三菩提行。佛言。阿难。如是如是。今此女人久已修习阿耨多罗三藐三菩提行。是故我今为授阿耨多罗三藐三菩提记。
