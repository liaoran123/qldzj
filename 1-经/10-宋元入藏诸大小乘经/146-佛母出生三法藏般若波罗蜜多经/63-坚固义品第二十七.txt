
尔时尊者舍利子。谓尊者须菩提言。若菩萨摩诃萨。行此甚深般若波罗蜜多者是行坚固义。须菩提言。如是如是。舍利子。菩萨摩诃萨行此甚深般若波罗蜜多者是行坚固义。

尔时有欲界千天子众作如是念。菩萨摩诃萨为阿耨多罗三藐三菩提故。行此甚深般若波罗蜜多。虽复了诸法相入诸法性。而不安住声闻缘觉所证实际。以是缘故所应敬礼。尔时尊者须菩提。知其念即谓言诸天子。菩萨摩诃萨行此甚深般若波罗蜜多。而不证彼声闻缘觉实际者亦未足为难。何以故。若菩萨摩诃萨。被精进铠欲度无量无数无边众生。普令安住大般涅槃斯为难事。所以者何。众生毕竟离故无所有。以无所有故不可得众生相。是故众生不可得度。诸天子。若菩萨欲度众生者为欲度虚空。何以故。虚空离故众生亦离。虚空无所有故众生亦无所有。毕竟无有众生可得。诸菩萨摩诃萨。为欲度者是为难事。诸天子。如人与彼虚空共斗佛说众生相不可得亦复如是。何以故。众生离故色亦离。众生离故受想行识亦离。众生离故乃至一切法亦离。诸天子。若菩萨摩诃萨闻作是说。不惊不怖不退不没者。当知是为行般若波罗蜜多。尔时世尊。告尊者须菩提言。何因缘故。菩萨摩诃萨闻作是说。不惊不怖不退不没耶。须菩提言。一切法离故不没。何以故。世尊。没者不可得没法不可得。而所没处亦不可得。以是因缘菩萨摩诃萨闻作是说。不惊不怖不退不没。佛言。须菩提。如是如是。若菩萨摩诃萨闻作是说。不惊不怖不退不没者。是行般若波罗蜜多。

须菩提白佛言。世尊。若菩萨摩诃萨。修行是般若波罗蜜多者。常得大梵天王。帝释天主。大自在天。并余欲界诸天子众。尊重恭敬顶礼称赞佛言。须菩提。非但大梵天王帝释天主。大自在天。并余欲界诸天子众。尊重恭敬顶礼称赞。所有梵众天。梵辅天。大梵天。少光天。无量光天。光音天。少净天。无量净天。遍净天。无云天。福生天。广果天。无烦天。无热天。善见天。善现天。色究竟天。如是等天上诸天子众。亦常尊重恭敬顶礼称赞。是修行般若波罗蜜多菩萨摩诃萨。又十方无量阿僧祇世界。诸佛如来应供正等正觉现住说法者。常以佛眼观察是修行般若波罗蜜多菩萨摩诃萨。又复以佛威神常所护念。须菩提。是菩萨摩诃萨。以修行般若波罗蜜多故。即得不退转于阿耨多罗三藐三菩提。诸恶魔众伺不得便。须菩提。假使三千大千世界所有众生。一一皆化作诸恶魔。是诸魔众亦复不能于彼修行般若波罗蜜多菩萨摩诃萨所伺得其便。又须菩提。且置是三千大千世界。如前所说。假使如兢伽沙数世界一切众生。一一皆化作诸恶魔。是诸魔众亦复不能于彼修行般若波罗蜜多菩萨摩诃萨所伺得其便。须菩提当知。修行般若波罗蜜多菩萨摩诃萨。成就二法不为诸魔伺得其便。何等为二。所谓观一切法空。不舍一切众生。是为二法。须菩提。复有二法。菩萨摩诃萨能成就故。不为诸魔伺得其便。何等为二。所谓如说能行。诸佛称赞。是为二法。又须菩提。若菩萨摩诃萨。如是行般若波罗蜜多者。有诸天子常来其所。瞻礼恭敬作如是言。善男子。汝速修行是般若波罗蜜多。速证阿耨多罗三藐三菩提。何以故。善男子。汝修行是般若波罗蜜多故。能与无依众生而作依怙。无救众生而为救度。无归众生为作所归。无舍众生为作住舍。无趣众生而为作趣。无洲众生而为作洲。不识毕竟道者为示毕竟道。不识正道者为示正道。在黑闇者为作光明。菩萨摩诃萨行般若波罗蜜多者。成就如是功德。须菩提。又菩萨摩诃萨行是般若波罗蜜多者。现在十方无量阿僧祇世界诸佛世尊。与彼菩萨声闻大众围绕演说法时。常所称赞是菩萨所有功德。及其名字族氏色相威力。须菩提。如我今时集会说法。常所称赞阿閦佛刹中。宝幢菩萨及彼刹中余诸菩萨修梵行者。所有功德名字族氏色相威力。须菩提。诸佛刹中亦复如是。彼彼佛会演说法时。亦常称赞我刹土中修行般若波罗蜜多者。及余菩萨修梵行者所有功德名字族氏色相威力。须菩提白佛言。世尊。诸佛世尊演说法时。普皆称赞诸菩萨摩诃萨所有功德名字族氏色相威力耶。佛言。不也须菩提。诸佛世尊演说法时。于诸菩萨摩诃萨。有称赞者有不称赞者。须菩提言。何等菩萨是称赞者。佛言。须菩提。所有住不退转菩萨摩诃萨。诸佛世尊常所称赞。须菩提言。若未住不退转者。诸佛世尊所称赞不。佛言。须菩提。有菩萨摩诃萨。虽未安住不退转地。诸佛世尊亦常称赞。彼复云何。所谓菩萨摩诃萨。若学阿閦如来本为菩萨时所行道法者。是菩萨虽未安住不退转地。亦为诸佛常所称赞。又须菩提。若菩萨摩诃萨。学宝幢菩萨所行道法者。是菩萨虽未安住不退转地。亦为诸佛常所称赞。又须菩提。若菩萨摩诃萨行般若波罗蜜多故。信解一切法无生。而未能证得无生法忍。又信解一切法寂静。而于不退转地中。未能自在得一切法寂静。是菩萨亦为诸佛常所称赞。又须菩提。若菩萨摩诃萨得诸佛世尊共所称赞者。必当安住不退转地。远离声闻缘觉之心。决定得授阿耨多罗三藐三菩提记。何故菩萨摩诃萨。得彼诸佛共称赞耶。为菩萨摩诃萨能行是般若波罗蜜多故。

复次须菩提。若菩萨摩诃萨闻此甚深般若波罗蜜多。不疑不悔不难不没者。是菩萨摩诃萨。当于阿閦如来应供正等正觉所。及彼刹中诸菩萨所。亦得闻是般若波罗蜜多法门。闻已信解随信解已得不退转。须菩提。若有闻是法门生信解者尚获如是功德。何况若能随所信解。如理安住如理而行。如如所住住一切智。须菩提白佛言。世尊。离如无法可得。当以何法于如中住。当以何法得阿耨多罗三藐三菩提。当以何法可说。佛言。须菩提。如汝所说离如无法可得。当以何法于如中住。当以何法得阿耨多罗三藐三菩提。当以何法可说者。如是如是。须菩提。离如无法可得。于如中住如尚不可得。何况有住如者。如中尚无阿耨多罗三藐三菩提。何况。有证者。是故无所证无证者无所用证法。如中尚无法可得。何况有说法者。

尔时帝释天主白佛言。世尊。般若波罗蜜多最上甚深。若菩萨摩诃萨。为欲成就阿耨多罗三藐三菩提故。若闻是说无法可住无法可证无法可说。于是中不疑不悔不难不没者。当知是菩萨摩诃萨所为甚难。时尊者须菩提。即谓帝释天主言。憍尸迦。如汝所言。菩萨摩诃萨若闻此甚深法。不疑不悔不难不没是为甚难者。憍尸迦。于一切法空中有何法可得疑悔难没耶。帝释天主。白尊者须菩提言。尊者有所乐说皆因于空。而于是中亦无所碍。譬如仰射虚空箭去无碍。尊者所说无碍亦然。帝释天主作是说已即白佛言。世尊。如我所说是随如来说是随法语答不。佛告帝释天主言。憍尸迦。如是如是。如汝所说。是随如来说名为正说。是随法语答名为正答。憍尸迦。彼须菩提有所乐说皆因于空。而般若波罗蜜多尚不可得。何况有行般若波罗蜜多者。阿耨多罗三藐三菩提尚不可得。何况有证阿耨多罗三藐三菩提者。一切智尚不可得。何况有证一切智者。真如尚不可得。何况有住如者。无生法尚不可得。何况有证无生者。菩萨尚不可得。何况有求菩提者。十力尚不可得。何况有具是力者。四无所畏尚不可得。何况有成就无所畏者。法尚不可得。何况有说法者。憍尸迦。彼须菩提如是乐行一切法远离。行一切法无所得行。须菩提。行如是行。比诸菩萨摩诃萨行般若波罗蜜多行。百分不及一。千分不及一。百千分不及一。俱胝分不及一。百千俱胝分不及一。百千俱胝那庾多分不及一。算分数分及譬喻分。乃至乌波尼杀昙分皆不及一。憍尸迦。唯除如来所行。余诸菩萨摩诃萨。行是般若波罗蜜多行者。于一切行中最上最大最胜最妙。无上中无上无等无等等。非一切声闻缘觉而能等比。是故憍尸迦。若善男子善女人。欲于一切众生中。最上最大最胜最妙。无上中无上无等无等等者。当学菩萨摩诃萨行。是般若波罗蜜多。
