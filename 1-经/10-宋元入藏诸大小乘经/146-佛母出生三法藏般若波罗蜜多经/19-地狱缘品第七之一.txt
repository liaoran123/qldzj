
尔时尊者舍利子白佛言。世尊。般若波罗蜜多出生一切智智。一切智性即般若波罗蜜多耶。佛言舍利子。如是如是。如汝所说。舍利子复白佛言。世尊。般若波罗蜜多所应敬礼。般若波罗蜜多所应尊重。般若波罗蜜多是大光明。般若波罗蜜多清净无染。般若波罗蜜多广大照曜。般若波罗蜜多摄三界相即三界性。般若波罗蜜多为清净眼。能照一切烦恼染法。般若波罗蜜多是所依止。般若波罗蜜多是无上法。般若波罗蜜多广摄一切菩提分法。般若波罗蜜多为大法炬。普照世间一切闇瞑。般若波罗蜜多是无所畏。能救一切怖畏众生。般若波罗蜜多是即五眼。能照一切世出世道。般若波罗蜜多为智慧光。照破一切痴闇等法。般若波罗蜜多为诸导首。引示众生趣入圣道。般若波罗蜜多是一切智藏。普摄烦恼等障为作断灭。般若波罗蜜多是无生法无灭法。无起法无作法。般若波罗蜜多自相本空。般若波罗蜜多是诸菩萨母。般若波罗蜜多为诸法眼。照明诸佛所有十力四无所畏。般若波罗蜜多是所依怙。能救一切无依众生。般若波罗蜜多是安乐法。能断众生生死苦恼。般若波罗蜜多能示诸法真实自性。般若波罗蜜多随顺法相。圆满三转十二行轮。世尊。般若波罗蜜多有如是等种种功德。诸菩萨摩诃萨于此法门应当云何瞻礼恭敬。

佛告尊者舍利子言。菩萨摩诃萨于此般若波罗蜜多法门。应如师想如诸佛想。尊重恭敬瞻礼称赞。如是瞻敬般若波罗蜜多故。是即瞻敬诸佛世尊。

尔时帝释天主。即起是念。尊者舍利子。今以何缘而生此问。作是念已。前白尊者舍利子言。尊者。有何因缘如是问佛。舍利子言。憍尸迦。如佛所说。诸菩萨摩诃萨修习般若波罗蜜多方便。为般若波罗蜜多所护者。即能于彼一切善根如实随喜如实回向。彼一切智。而此般若波罗蜜多有大功德。胜诸菩萨有所得心。布施持戒忍辱精进禅定福行。以是缘故我作此问。憍尸迦。汝今当知。此般若波罗蜜多与五波罗蜜多而为导首。引示令入一切智道。譬如世间有其盲人。虽聚百千万众欲有所往而皆不能知所行道。若无导师彼终不能进趣城邑聚落方处。若有目人为作先导。彼诸盲者即能达彼一切方处。憍尸迦。所有布施持戒忍辱精进禅定犹如盲人。虽复修习无量福行。欲至一切智果。若不以此般若波罗蜜多而为导首。毕竟不能如实趣向一切智道。况复能得一切智果。若此布施等法。得般若波罗蜜多为导首者。即得智慧之眼。而能照达一切智道。即得趣证一切智果。又复布施持戒忍辱精进禅定。为般若波罗蜜多力所助者。是故此五即得名为波罗蜜多。

尔时尊者舍利子白佛言。世尊。般若波罗蜜多为何法故生。佛言舍利子。般若波罗蜜多。不见有色不为色故生。不见受想行识。不为受想行识故生。若此五蕴有所生相。即般若波罗蜜多为彼故生。而此五蕴既无所生。是故般若波罗蜜多不为诸法故生。

舍利子复白佛言。世尊。若般若波罗蜜多如是生者。当于何法有所成耶。佛言舍利子。般若波罗蜜多。虽如是生无少法可成。由无法成故乃得名为般若波罗蜜多。

尔时帝释天主。闻是说已即白佛言。世尊。般若波罗蜜多。岂不成于一切智耶。佛言憍尸迦。如汝所言。般若波罗蜜多。亦成一切智。然非有所得故成。亦非名相起作故成。帝释天主言。世尊。当云何成。佛言憍尸迦。诸法无所成如是成。

帝释天主复白佛言。希有世尊。今此般若波罗蜜多。无所生无所灭。彼一切法亦无生无灭无住无著。是即般若波罗蜜多。

尔时尊者须菩提白佛言。世尊。若生如是心有所分别者。即远般若波罗蜜多。即失般若波罗蜜多。即不成就般若波罗蜜多佛言须菩提。如是如是。有是因缘。即远般若波罗蜜多。即失般若波罗蜜多。即不成就般若波罗蜜多。何以故。此般若波罗蜜多。于色无所表示。受想行识亦无所表示。须陀洹斯陀含阿那含阿罗汉缘觉菩萨及佛世尊。皆悉无所表示故。

尊者须菩提复白佛言。世尊。大波罗蜜多是般若波罗蜜多耶。佛言须菩提。于汝意云何。以何因缘谓大波罗蜜多是般若波罗蜜多。须菩提白佛言。世尊。色无大无小无集无散离诸起作。受想行识。亦无大无小无集无散离诸起作。所有如来十力等法。不作有力不作无力亦无集散。乃至一切智。亦无大小集散诸起作等。何以故。一切法无大小无集散离起作住平等。若菩萨于一切法有所分别而作是念。我得具足一切智果。我为众生说诸法门。能度若干众生令至涅槃。而彼菩萨作是念者。即不名行般若波罗蜜多。所以者何。般若波罗蜜多无如是相。不见众生有所度者有所得者。以众生无性故般若波罗蜜多亦无性。众生离相故般若波罗蜜多亦离相。众生不生故般若波罗蜜多亦不生。众生不灭故般若波罗蜜多亦不灭。众生不思议故般若波罗蜜多亦不思议。众生无觉了故般若波罗蜜多亦无觉了。众生如实知胜义故般若波罗蜜多亦如实知胜义。众生力集故如来力亦集。世尊。我以如是因缘。谓大波罗蜜多是般若波罗蜜多。

尔时尊者舍利子白佛言。世尊。若诸菩萨摩诃萨于此甚深般若波罗蜜多法门。闻已谛受不疑不难生净信解者。此诸菩萨于何处没而来生此。佛告舍利子。当知此菩萨已于他方诸佛刹中听受此法。请问其义随顺解了。从彼没已而来生此。复次舍利子。若人暂得闻此甚深般若波罗蜜多法门。即生信解踊跃欢喜。尊重恭敬如佛想者。当知是人已于无数佛世尊所听受此法。久修菩萨最胜妙行。如是等人佛所称赞。
