
尔时尊者须菩提白佛言。世尊。此般若波罗蜜多最上甚深。为大事故出。为不可思议事不可称事不可量事不可数事无等等事故出佛言。须菩提。如是如是。般若波罗蜜多最上甚深。为大事故出。为不可思议事不可称事不可量事不可数事无等等事故出。

须菩提。云何为不可思议事故出。所谓如来法佛法自然智法一切智法。如是诸法不可思议。非心非心数法可转。此中无分别。是故般若波罗蜜多。为不可思议事故出。

须菩提。云何为不可称事故出。所谓如来法佛法自然智法一切智法。如是诸法非心所称。是故般若波罗蜜多为不可称事故出。

须菩提。云何为不可量事故出。所谓如来法佛法自然智法一切智法。如是诸法出过诸量无有限量是故般若波罗蜜多为不可量事故出。

须菩提。云何为不可数事故出。所谓如来法佛法自然智法一切智法。如是诸法出过诸数非数所及。是故般若波罗蜜多为不可数事故出。

须菩提。云何为无等等事故出。所谓如来法佛法自然智法一切智法。如是诸法无有等者况复过上。是故般若波罗蜜多为无等等事故出。

复次须菩提白佛言。世尊。若如来法佛法自然智法一切智法。如是诸法不可思议不可称不可量不可数无等等者。彼色亦不可思议不可称不可量不可数无等等。受想行识亦不可思议不可称不可量不可数无等等耶佛告尊者须菩提言。如是如是。须菩提。色不可思议不可称不可量不可数无等等故。受想行识不可思议不可称不可量不可数无等等。乃至一切法亦不可思议不可称不可量不可数无等等。何以故。色于法性中无心无心数法故。受想行识于法性中无心无心数法。乃至一切法于法性中亦无心无心数法。

须菩提。色受想行识。于法性中以无心无心数法故。不可思议不可称。乃至一切法亦不可思议不可称。须菩提。色受想行识不可量故。乃至一切法亦不可量。何以故。色受想行识量不可得。乃至一切法量亦不可得。以不可得故即色受想行识乃至一切法无所作。以无所作故。即色受想行识乃至一切法无所生。以无所生故。是故色受想行识乃至一切法皆不可量。须菩提。色受想行识不可数故。乃至一切法亦不可数。何以故。出过数分故。须菩提。色受想行识无等等故。乃至一切法亦无等等。何以故。如虚空平等故。一切法亦然。

复次须菩提。于汝意云何。虚空有心心数法不。须菩提言。不也世尊。佛言。须菩提。彼一切法亦复如是。虚空不可思议故一切法亦不可思议。虚空不可称故一切法亦不可称。虚空不可量故一切法亦不可量。虚空不可数故一切法亦不可数。虚空无等等故一切法亦无等等。是故诸法离诸分别。若分别者皆是识业。

须菩提。灭诸筹量名不可思议。非所称故名不可称。无有量故名不可量。过诸数故名不可数。如虚空故名无等等。以是缘故。当知如来法佛法自然智法一切智法。乃至一切法皆如虚空。不可思议不可称不可量不可数无等等。说是不可思议乃至无等等法门时。会中有五百苾刍二十苾刍尼。不受诸法得诸漏尽心善解脱。六十优婆塞三十优婆夷。远尘离垢得法眼净。即于佛前皆得授记。二十菩萨悉证无生法忍。而诸菩萨于此贤劫。当得成就阿耨多罗三藐三菩提果。

尔时尊者须菩提白佛言。世尊。般若波罗蜜多最上甚深。佛先所说为大事故出。其相云何。佛言。须菩提。般若波罗蜜多为大事故出者。汝今当知。所谓佛法缘觉法声闻法。皆住般若波罗蜜多中。须菩提。譬如世间刹帝利王子。得灌顶已处于王位。所有王事及国城事人民事等皆付大臣。臣受命已统摄而行。般若波罗蜜多亦复如是。所有佛法缘觉法声闻法。皆住般若波罗蜜多中。而般若波罗蜜多统摄诸法。如是等法名为大事。是故般若波罗蜜多为大事故出。

复次须菩提。般若波罗蜜多不受不着色故出。不受不着受想行识故出。不受不着须陀洹果斯陀含果阿那含果阿罗汉果故出。不受不着缘觉果故出。不受不着一切智故出。须菩提。白佛言。世尊。云何般若波罗蜜多不受不着一切智故出耶。佛言须菩提。于汝意云何。汝所证得阿罗汉法有所见耶可受可着耶。须菩提言。不也世尊。我所证法是中无见亦不可受亦不可着。佛言。须菩提。般若波罗蜜多亦复如是。所有如来法乃至一切智法。是诸法中悉无所见不受不着。是故般若波罗蜜多。不受不着一切智故出。

尔时尊者须菩提。白佛言。世尊。如佛所说般若波罗蜜多不受不着。最上甚深希有难得。世尊。彼初住大乘菩萨摩诃萨。若闻是说不惊不怖亦不退失生信解者。当知是菩萨具足正因。于先佛所已种善根。是故于今得闻此甚深般若波罗蜜多。亦复不生惊怖心净信解。佛言。须菩提。如是如是。如汝所说。

尔时欲色界诸天子等。白佛言。世尊。此般若波罗蜜多正法。最上甚深难解难入。若人得闻此甚深般若波罗蜜多正法生信解者。当知是人于先佛所已种善根。世尊。正使三千大千世界所有众生。一一已住信行地者。是诸众生若满一劫若减一劫如理修行。不如有人能一日中于此般若波罗蜜多正法。如理思惟安住忍法。是人功德倍胜于前。

佛告诸天子言。如是如是。般若波罗蜜多正法最上甚深。正使三千大千世界所有众生。一一已住信行地者。若满一劫若减一劫如理修行。不如有人于此般若波罗蜜多正法。如理思惟安住忍法。是人功德倍胜于前。是故汝等于此正法。尊重恭敬如理修行。是时欲色界中诸天子等各白佛言。世尊。大波罗蜜多是般若波罗蜜多。最上甚深希有难得。我等各各随喜顶受。彼诸天子如是称赞已。即各头面礼世尊足。右绕三匝出离佛会。去此不远隐身不现。各各还复彼彼天中。
