
尔时世尊告帝释天主言。憍尸迦。若以满阎浮提如来舍利。而为一分。以此般若波罗蜜多书写经卷。而为一分。汝于此二分中当取何分。帝释天主白佛言。世尊。若以满阎浮提如来舍利。及般若波罗蜜多经卷。各为一分者。我于此二分中。当取般若波罗蜜多分。何以故。诸佛如来所有化相身。实义身。说法身。如是等身。皆从法身所出生故。从如实际所出现故。如实际者所谓般若波罗蜜多。诸佛世尊所有诸身。亦复从是般若波罗蜜多生。是故得于如来舍利瞻礼供养。虽复供养如来舍利。不如于此般若波罗蜜多尊重供养。所以者何。诸如来身。从是般若波罗蜜多所出生故。世尊。譬如我于三十三天善法堂中我处其座。为诸天子宣说法要。若时我以因缘起离彼座。有诸天子或时来者虽不见我。但向其座瞻礼恭敬旋绕而去。彼作是念。帝释天主于此座中。常为诸天宣说法要。是故我今瞻礼此座。世尊。如来应供正等正觉亦复如是。如来所有一切智依如来身。是身复由一切智得。以是缘故。从如实智出生如来一切智智。是智复从般若波罗蜜多所生。世尊。是故我当于二分中。但取般若波罗蜜多分。世尊。我非于佛舍利不生恭敬。以其如来舍利从般若波罗蜜多所生。是故我取般若波罗蜜多分。是即供养如来舍利。世尊。置是满阎浮提如来舍利。若满四大洲。若满小千世界。若满中千世界如来舍利。皆置是数。假使满三千大千世界如来舍利以为一分。此般若波罗蜜多。书写经卷以为一分。世尊。于二分中我亦但取般若波罗蜜多分。世尊。我于如来舍利非不恭敬。以其如来应供正等正觉所有舍利。从般若波罗蜜多生故。诸如来身与一切智为所依止。即此一切智复从般若波罗蜜多生。是故我于二分中。但取般若波罗蜜多分。世尊。譬如大摩尼宝具诸色相有大功德。在在处处诸非人类求不得便。彼诸非人住处。若有男子女人持是摩尼宝入其舍中。彼非人类即当出离其舍。又复此宝若人暂置身中。是人即能息诸恶毒苦恼等事。又复若有患风癀痰[病-丙+(企-止+(套-大))]等病者。当以此宝置其身上。是诸病苦皆悉销除。此摩尼宝。于夜闇中能为明照。若诸地方盛炎热时。此摩尼宝能作清凉。若诸地方极寒冷时。此摩尼宝而能温暖。若诸地方大毒虫等作诸恶毒。若有是大摩尼宝处。自当远去不能为害。又若有人为诸毒虫所伤害者。是人若见此摩尼宝毒即销灭。又复若人患诸眼病。不能观视诸境相者。当以此宝置其眼上。是人即能明照离诸苦恼。又复若以此宝置于水中。是宝即与水同一色。若以此宝置于青黄赤白众色水中。是宝亦能随种种色各同其一。又复若以此宝置于青黄赤白诸色衣中。是宝亦能随诸衣色各同其一。若以此宝置浊水中水即自清。世尊。彼摩尼宝具诸色相有是功德。

尔时尊者阿难谓帝释天主言。如汝所说。大摩尼宝具诸功德者。此为天上所有宝耶。此为人间所有宝耶。帝释天主白阿难言。此是天上大摩尼宝。阎浮提人亦有是宝。但人少生尊重敬爱。唯天中宝人所爱重。具诸色相胜功德故。若或以其阎浮提宝比天宝者。百分不及一。千分不及一。百千分不及一。俱胝分不及一。百俱胝分不及一。千俱胝分不及一。百千俱胝分不及一。算分数分及譬喻分。乃至乌波尼杀昙分。皆不及一。是天摩尼宝圆满一切相。若以宝函盛此妙宝。若时取其宝去。而此宝函亦具诸功德人所尊敬。何以故。以盛大宝殊妙器故。

尔时帝释天主白佛言。世尊。般若波罗蜜多亦复如是。具足一切智智功德。所有如来应供正等正觉般涅盘后所有舍利。亦得瞻礼供养。何以故。一切智智依如来身。是故如来舍利同彼宝器。一切智智如所盛宝。以是义故如来舍利得瞻礼供养。世尊。若佛如来于一切世界。宣说般若波罗蜜多。有是即出生真实供养。若说法师能为人说般若波罗蜜多者。亦即出生真实供养。世尊。譬如王臣受王命出于多人聚中不生怖畏。以依其王威德力故。诸说法师亦复如是。于一切众中宣说法要不生怖畏。以依大法功德力故。是故于说法师尊重供养。以供养法师故如来舍利亦得供养。世尊。如前所说满三千大千世界如来舍利。假使如兢伽沙数三千大千世界满中如来舍利。以为一分。般若波罗蜜多经卷以为一分。世尊。我于是二分中。亦取般若波罗蜜多分。世尊。我非于如来舍利不生尊重。但为如来舍利从般若波罗蜜多生故。与一切智而为所依。是故我当尊重供养般若波罗蜜多。是故世尊。若供养此般若波罗蜜多者。即同供养过去未来现在诸佛。

复次世尊。若善男子善女人乐欲见彼十方无量阿僧祇世界现住说法诸佛如来真实身者。应当于此般若波罗蜜多如法修行。于此般若波罗蜜多。安住相应如实观想。

尔时世尊。告帝释天主言。如是如是。憍尸迦。所有过去如来应供正等正觉。皆因修习是般若波罗蜜多故。得成就阿耨多罗三藐三菩提。未来世中。所有无量无数如来应供正等正觉。皆因修习是般若波罗蜜多故。得成就阿耨多罗三藐三菩提。憍尸迦。我今现在如来应供正等正觉。亦修习是般若波罗蜜多故。得阿耨多罗三藐三菩提。帝释天主白佛言。世尊。大波罗蜜多。是谓般若波罗蜜多。如来应供正等正觉。以修习是般若波罗蜜多故。如实了知一切众生种种心行。佛言。如是如是。憍尸迦。诸菩萨摩诃萨。于长夜中修行此般若波罗蜜多。而能了知一切众生种种心行。

尔时帝释天主复白佛言。云何世尊。菩萨摩诃萨但行般若波罗蜜多耶。亦行余波罗蜜多耶。佛言。憍尸迦。菩萨摩诃萨皆行六波罗蜜多。

复次憍尸迦。菩萨摩诃萨行此般若波罗蜜多。与诸波罗蜜多而为导首。所谓施波罗蜜多能舍。戒波罗蜜多能护。忍波罗蜜多能受。精进波罗蜜多能增长。禅定波罗蜜多能静住。般若波罗蜜多能了知诸法。以了诸法故而能开导诸波罗蜜多。善巧方便而为摄受。由般若波罗蜜多故。回向一切智。回向最胜清净法界。憍尸迦。譬如阎浮提中。有种种树。种种色相。种种茎干。种种枝叶。种种华果。虽复如是各各差别。而诸树阴同一无异。憍尸迦。诸波罗蜜多亦复如是。虽复差别而以般若波罗蜜多善巧方便。皆悉回向彼一切智。帝释天主白佛言。希有世尊。般若波罗蜜多具大功德。般若波罗蜜多具无量功德。般若波罗蜜多具无边功德。
