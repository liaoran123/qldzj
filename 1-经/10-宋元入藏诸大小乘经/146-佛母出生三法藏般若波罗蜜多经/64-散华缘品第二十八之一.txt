
尔时复有三十三天诸天子众。各各持以曼陀罗华摩诃曼陀罗华。来诣佛所而散是华。即时会中有六万苾刍俱从座起。偏袒右肩右膝着地。合掌恭敬住立佛前。时诸苾刍以佛威神力故。各各掌中自然盈满曼陀罗华摩诃曼陀罗华。即以此华散于佛上。华散佛已咸作是言。世尊。我等皆修是般若波罗蜜多。皆行如是无上胜行。

尔时世尊。即从口门放大光明。所谓青黄赤白等种种色光。遍照无量无边佛刹乃至梵界。普遍照耀已其光旋还。绕佛三匝却从世尊顶门而入。

尔时尊者阿难。即从座起偏袒右肩右膝着地。合掌向佛作如是言。何因何缘放斯光明。若无因缘如来应供正等正觉不放光明。佛告尊者阿难言。汝今当知此六万苾刍。于未来世星宿劫中皆得成佛。同名散华如来应供正等正觉出现世间。是诸如来所有寿量二万劫数皆悉同等。正法住世亦二万劫。是诸佛会有声闻众。彼彼数量亦复相等。阿难当知。此六万苾刍从是已后在在所生。于佛法中出家修道。所向方处王城聚落。悉以正法为人演说。随说法处彼彼世界。常雨五色种种妙华而为供养。是诸苾刍在在处处作大利益。乃至最后得成正觉。是故阿难。若菩萨摩诃萨。乐欲行彼最上行者。应当行是般若波罗蜜多。又复阿难。若能行是般若波罗蜜多者。当知皆从人间命终。或知足天命终已后而来生此。何以故。人间及知足天。于般若波罗蜜多易所修行故。又复阿难。若菩萨摩诃萨。行此般若波罗蜜多者。当知是菩萨摩萨。常得诸佛共所观察。又复阿难。若菩萨摩诃萨。于此般若波罗蜜多法门。受持读诵记念思惟乃至书写已。复为他人如理表示如实教授。如所利益如理生喜。如是行者。当知是菩萨摩诃萨。于如来应供正等正觉所深种善根。非于声闻缘觉所而种善根。何以故。般若波罗蜜多善根胜故。又复阿难。若菩萨摩诃萨。于此般若波罗蜜多法门。受持读诵记念思惟。为人演说乃至书写者。是菩萨摩诃萨常得亲近现在诸佛听受正法。又复阿难。若菩萨摩诃萨。闻此般若波罗蜜多法门。而于是中不违不逆不毁不谤者。当知是菩萨摩诃萨。于先佛所已种善根。何以故。菩萨摩诃萨行是般若波罗蜜多故。而能成就阿耨多罗三藐三菩提。是故阿难。我今于一切世间天人阿修罗众中。以是般若波罗蜜多正法嘱累于汝汝当于此般若波罗蜜多正法。忆念受持宣通流布。令得久住而不断灭。阿难于我所说一切法中。唯除般若波罗蜜多不可忘失。若有人受持此法门时。乃至一字一句错误忘失者其罪甚重。是人不令我心生喜。若于余法有所忘失其罪乃轻。何以故。般若波罗蜜多微妙甚深。若人于此法门。不生尊重恭敬。不能瞻礼供养者。当知是人于过去未来现在诸佛世尊。不生尊重恭敬。不能瞻礼供养。是人不令我心生喜。何以故。般若波罗蜜多。即是过去未来现在佛母。出生诸佛及一切智。是故阿难。我今以是般若波罗蜜多正法嘱累于汝。若此正法欲断灭时。汝当受持宣通流布使不断灭。又复汝于此法所有文字章句。分明记忆无令忘失。如理作意思惟修习。广为他人解释其义。劝令受持读诵书写。何以故。此般若波罗蜜多。即是过去未来现在诸佛法身故。又复阿难。若人于我生欢喜心尊重恭敬瞻礼供养者。是人即以此心。当于般若波罗蜜多法门尊重恭敬瞻礼供养。即同供养于我。亦同供养过去未来现在诸佛。又复阿难。若人于我爱乐不舍者。当于般若波罗蜜多爱乐不舍。忆念受持宣通流布使不断灭。阿难。我今以是嘱累因缘付嘱于汝但且略说。欲广说者若一劫若过一劫。乃至百千俱胝劫数说不能尽。又复阿难。所有过去未来现在诸佛世尊。于一切世间天人阿修罗众中而为大师。般若波罗蜜多亦复如是。于一切世间天人阿修罗众中而为大师。何以故。此般若波罗蜜多。有大因缘能为一切世间天人阿修罗等作大利益。又复阿难。若人不离此般若波罗蜜多法门。能于其中受持读诵记念思惟。为人演说乃至书写者。此即是我所行教化。是人即为不离佛不离法不离僧。而能护助过去未来现在诸佛世尊阿耨多罗三藐三菩提。何以故。所有诸佛阿耨多罗三藐三菩提。皆从般若波罗蜜多所出生故。阿难。若过去诸佛如来应供正等正觉。阿耨多罗三藐三菩提。皆从是般若波罗蜜多生。若未来诸佛如来应供正等正觉。阿耨多罗三藐三菩提。亦从是般若波罗蜜多生。于今现在十方无量阿僧祇世界现住说法者如来应供正等正觉。阿耨多罗三藐三菩提。亦从是般若波罗蜜多生。是故阿难。若菩萨摩诃萨。欲得阿耨多罗三藐三菩提者。当善学诸波罗蜜多。学是诸波罗蜜多者。即学般若波罗蜜多。何以故。般若波罗蜜多而能出生诸波罗蜜多故。又此般若波罗蜜多。是诸菩萨母。而能出生诸菩萨故。而诸波罗蜜多亦能出生阿耨多罗三藐三菩提。何以故。诸波罗蜜多。皆从般若波罗蜜多中来。由是般若波罗蜜多所生诸波罗蜜多。亦能助阿耨多罗三藐三菩提。是故诸菩萨摩诃萨。欲得阿耨多罗三藐三菩提者。应当善学诸波罗蜜多。

复次阿难。汝当谛听。我今以是般若波罗蜜多正法第二第三重。复嘱累于汝。汝当忆念受持慎勿忘失。此法若欲灭时。汝可护助宣通流布无令断灭。阿难。此般若波罗蜜多。是诸如来应供正等正觉无尽法藏。何以故。所有过去诸佛如来应供正等正觉。广为一切众生说此般若波罗蜜多无尽法藏。令诸众生普得阿耨多罗三藐三菩提。未来诸佛如来应供正等正觉。亦为一切众生说此般若波罗蜜多无尽法藏。令诸众生普得阿耨多罗三藐三菩提。于今现在十方无量阿僧祇世界现住说法者。诸佛如来应供正等正觉。亦为一切众生。说此般若波罗蜜多无尽法藏。令诸众生普得阿耨多罗三藐三菩提。又复阿难。若声闻乘人以声闻法。普为三千大千世界一切众生。如应宣说悉令证得阿罗汉果是利不虚。阿难。彼诸阿罗汉所有布施持戒修定功德。于汝意云何。是为多不。阿难白佛言。甚多世尊。甚多善逝。佛言阿难。彼福虽多。不如菩萨以此般若波罗蜜多中相应一法。普为众生如理宣说。是菩萨摩诃萨得福甚多。又菩萨摩诃萨。于此般若波罗蜜多法门。能一日中为余菩萨摩诃萨如理宣说者得福倍多。阿难。且置一日。若能从旦至于食时。复置从旦至于食时。若能一漏刻间。置是一漏刻间。若能一须臾。置一须臾。若能一罗嚩。置一罗嚩。若能一刹那。如是一刹那间。以此般若波罗蜜多法门。为余菩萨摩诃萨如理宣说者。当知是菩萨摩诃萨。其所得福亦复倍多。阿难。若菩萨摩诃萨。能如是法施众生者。不可以声闻缘觉善根福德而相等比。何以故。是菩萨摩诃萨。不退转于阿耨多罗三藐三菩提。
