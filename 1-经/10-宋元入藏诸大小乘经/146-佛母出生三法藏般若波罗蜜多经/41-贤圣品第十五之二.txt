
尔时尊者须菩提白佛言。世尊。菩萨摩诃萨所为甚难。为无量无数众生故被精进铠作大庄严。普令众生得大涅盘。而众生相了不可得。佛告须菩提言。如是如是。须菩提。菩萨摩诃萨所为甚难。为无量无数众生故被精进铠作大庄严。普令众生得大涅盘。而众生相了不可得。须菩提。菩萨摩诃萨不为色若解若缚故作大庄严。不为受想行识若解若缚故作大庄严。不为声闻地缘觉地佛地若解若缚故作大庄严。何以故。菩萨摩诃萨不为庄严一切法故而作庄严。是名作大庄严。须菩提白佛言。世尊。菩萨摩诃萨若如是行甚深般若波罗蜜多。是即菩萨摩诃萨作大庄严。而诸菩萨摩诃萨虽行是甚深般若波罗蜜多。不于三处而生取着。何等为三。所谓声闻地缘觉地佛地。佛言须菩提。如汝所说。菩萨摩诃萨若如是行甚深般若波罗蜜多是大庄严而诸菩萨摩诃萨虽行是甚深般若波罗蜜多。不于声闻地缘觉地佛地而生取著者。须菩提。汝见何义作如是说。须菩提白佛言。世尊。般若波罗蜜多最上甚深。无有少法可得修习无所修无修者。何以故。甚深般若波罗蜜多。是中无法可出生故。即无所修。如修虚空是修般若波罗蜜多。不修一切法是修般若波罗蜜多。修无著是修般若波罗蜜多。修无边是修般若波罗蜜多。即修无修是修般若波罗蜜多。修无取是修般若波罗蜜多。佛告尊者须菩提言。如是如是。此般若波罗蜜多微妙甚深。须菩提。诸菩萨摩诃萨能修习者当以此法而为试验表示其相。若有菩萨摩诃萨。于此甚深般若波罗蜜多。不生贪着无所希望。亦复不随他所言论。其心清净不起异信。闻说此甚深般若波罗蜜多时。不惊不怖不退不失。不疑不难不悔不没。心大欢喜清净信解者。当知是菩萨摩诃萨于阿耨多罗三藐三菩提得不退转。于先佛所已曾得闻此甚深法。而复于中请问其义。由此因缘今复得闻此甚深法。不惊不怖乃至心生欢喜信解。须菩提白佛言。世尊。若菩萨摩诃萨闻此甚深般若波罗蜜多不惊怖已。应当云何。观此甚深般若波罗蜜多。佛言须菩提。菩萨摩诃萨欲观般若波罗蜜多者。当随一切智心观。须菩提言。云何名为随一切智心观。佛言须菩提。若随虚空观即随一切智心观。云何名为随虚空观。须菩提。随虚空观者即无所观。由如是故乃得名为随一切智心观般若波罗蜜多。何以故。无量是一切智。须菩提。若无量即无色。无受想行识。无得无证无道法无道果。无智无识无生无灭。无成无坏无观无所观。无作无作者无去无来。无方无趣无住非无住是即无量。若见是无量即堕无量数。若不见是无量。即如虚空无量。一切智亦无量。如是无量即无得无证。是故不可以色得。不可以受想行识得。不可以布施波罗蜜多得。不可以持戒波罗蜜多忍辱波罗蜜多精进波罗蜜多禅定波罗蜜多智慧波罗蜜多得。此中云何。所谓色即是一切智。受想行识即是一切智。布施波罗蜜多即是一切智。持戒波罗蜜多忍辱波罗蜜多精进波罗蜜多禅定波罗蜜多智慧波罗蜜多即是一切智。

尔时娑婆世界主大梵天王。与色界天子众俱。帝释天王与欲界天子众俱来诣佛所。到已头面各礼佛足。右绕三匝退住一面。各白佛言。世尊。般若波罗蜜多最上甚深。不能得其边际源底难见难解。如来应供正等正觉。以何义故安处道场。成就阿耨多罗三藐三菩提果。说此甚深般若波罗蜜多耶。佛告梵王帝释诸天子言。如是如是。般若波罗蜜多最上甚深。不能得其边际源底难见难解。如来应供正等正觉。于此甚深般若波罗蜜多。见是义故安处道场。成就阿耨多罗三藐三菩提果。宣说甚深般若波罗蜜多。诸天子。如来虽得菩提。而无得者及无所得。虽说般若波罗蜜多。无能说者无法可说。何以故。我法甚深非所演说如虚空甚深故此法甚深。我甚深故此法甚深。一切法无来故此法甚深。一切法无去故此法甚深。是时梵王帝释及诸天子复白佛言。希有世尊。希有善逝。佛所说法世间诸行。难可得信难可得解。何以故。世间行有着。佛说法无著。是故一切法离诸有着。
