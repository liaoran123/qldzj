
尔时尊者阿难白佛言。云何世尊。而不称赞宣说布施波罗蜜多。持戒波罗蜜多。忍辱波罗蜜多。精进波罗蜜多。禅定波罗蜜多如是名字。何故唯说般若波罗蜜多称赞功德。

佛告阿难言。如是如是。我于诸波罗蜜多中。唯说般若波罗蜜多最上称赞。何以故。阿难。汝今当知此般若波罗蜜多与五波罗蜜多为导首故。阿难。于汝意云何。若布施不回向一切智。得成波罗蜜多不。阿难白佛言。不也世尊。佛言阿难。若持戒忍辱精进禅定不回向一切智。得成波罗蜜多不。即此般若不回向一切智得成波罗蜜多不。阿难白佛言。不也世尊。佛言阿难。于汝意云何。所有不思议智慧善根。回向一切智不。阿难白佛言。世尊。如是如是。所有最上不思议智慧善根。而悉回向一切智。佛告阿难。是故当知。以诸善根回向一切智故。得诸波罗蜜多名。以第一义法回向一切智故。得般若波罗蜜多名。是故阿难。彼诸善根回向一切智故。般若波罗蜜多。与五波罗蜜多而为导首。彼五波罗蜜多。住般若波罗蜜多相应法中。由是般若波罗蜜多故。诸波罗蜜多皆悉圆满。阿难。是故我于般若波罗蜜多而最称赞。譬如大地散诸种子。如其时处随所和合各得生长。彼诸种子依地而住。若不依地不能生长。般若波罗蜜多亦复如是。而能摄彼五波罗蜜多。如是五法皆依般若波罗蜜多而住。由般若波罗蜜多而得增长。是故五法皆得名为波罗蜜多。阿难。是故当知般若波罗蜜多。与彼五法而为导首。

尔时帝释天主白佛言。世尊。如佛所说般若波罗蜜多法门有大功德。假使如来应供正等正觉。以种种言词称扬赞叹亦不能尽。是故诸善男子善女人应当于此般若波罗蜜多法门。受持读诵记念思惟如说修行。佛言。憍尸迦。善哉善哉。如汝所言。此般若波罗蜜多法门。我不但说能受持读诵宣布演说者有大功德。若有善男子善女人。但能以此般若波罗蜜多。书写经卷置清净处尊重恭敬。以诸香华灯涂幢幡宝盖上妙衣服作诸供养者。当知是人宣布佛法久住世间。以是因缘。佛眼不断正法不灭。而诸菩萨摩诃萨众各各受持。即得法眼不坏不灭。憍尸迦。彼受持读诵般若波罗蜜多者。于现世中获是功德。

尔时帝释天主白佛言。世尊。若有善男子善女人。但能于此般若波罗蜜多。书写经卷置清净处。以诸香华灯涂幢幡宝盖等随力供养者。我当往彼护念其人令无衰恼。何况于此般若波罗蜜多。受持读诵记念思惟。转为他人解说其义。是人功德无量无边。佛告帝释天主言。善哉善哉憍尸迦。若有善男子善女人。于诸方处说此般若波罗蜜多时。有无数百千天子。为听法故往诣其所听受正法。若说法人。有疲倦心不乐说者。彼诸天子。增益其力使不退没。令其精进乐欲宣说。憍尸迦。受持读诵般若波罗蜜多者。于现世中获是功德。

复次憍尸迦。若受持此正法者。善男子善女人。于四众中说此般若波罗蜜多时。心无怯惧不畏难问。随问能答离诸过失。何以故。般若波罗蜜多力所护故。于此般若波罗蜜多。诸求过失者不得其便。所以者何。是般若波罗蜜多离诸过失。是故宣说般若波罗蜜多者。亦复不见有其过失。以如是故。彼善男子善女人。于说法时不生惊怖。憍尸迦。受持读诵般若波罗蜜多者于现世中获是功德。

复次憍尸迦。若善男子善女人。受持读诵般若波罗蜜多者。是人即为父母亲友。乃至沙门婆罗门等尊重敬爱。若已起若未起一切言讼斗诤衰恼等事皆悉远离。憍尸迦。受持读诵般若波罗蜜多者。于现世中获是功德复次憍尸迦。若善男子善女人。以此般若波罗蜜多。书写经卷安置供养。随诸方地有是经处即有。

四大王天。住阿耨多罗三藐三菩提心者。诸天子众为敬法故往诣其所。瞻礼称赞随喜顶受。得瞻礼顶受已即还彼天。

所有三十三天中住菩提心诸天子众。

夜摩天中住菩提心诸天子众。

喜足天中住菩提心诸天子众。

化乐天中住菩提心诸天子众。

他化自在天中住菩提心诸天子众。

如是等欲界诸天子众。各各为敬法故往诣其所。瞻礼称赞随喜顶受。得瞻礼顶受已。各各还复彼彼天中。

又复憍尸迦。所有色界诸天。

所谓梵众天。梵辅天。大梵天。

少光天。无量光天。光音天。

少净天。无量净天。遍净天。

无云天。福生天。广果天。

无烦天。无热天。善见天。善现天。色究竟天。如是等诸天中住菩提心者。诸天子众。为敬法故往诣其所。瞻礼称赞随喜顶受。得瞻礼顶受已。各各还复彼彼天中。

复次憍尸迦。诸有受持读诵般若波罗蜜多者。善男子善女人应生如是心。所有十方无量阿僧祇世界中。一切天龙夜叉乾闼婆阿修罗迦楼罗紧那罗摩睺罗迦人非人等。皆悉为敬法故。来诣般若波罗蜜多经所瞻礼听受。彼等若来我当以其法施。使令得法各各还复。憍尸迦。若有是般若波罗蜜多经处。我不但说一四大洲欲色界中。住菩提心诸天子众。为敬法故。往诣其所瞻礼顶受。憍尸迦。乃至三千大千世界诸欲色界中。住菩提心诸天子众。各各为敬法故。有是般若波罗蜜多经处。往诣其所瞻礼称赞随喜顶受。得瞻礼顶受已。各各还复彼彼天中。

复次憍尸迦。受持读诵般若波罗蜜多者。诸善男子善女人。随所住处有是经卷。若诸殿堂及诸房舍。坚固安隐不能破坏。是处即有大威力者。天龙夜叉乾闼婆阿修罗迦楼罗紧那罗摩睺罗伽人非人等。常来其所听受正法。

尔时帝释天主白佛言。世尊。诸天龙神等众若来。彼善男子善女人当云何知。佛告帝释天主言。憍尸迦。受持此正法者。善男子善女人。若见有大光明。当知即是诸天龙神等众。来至其所听受正法。又复若闻诸微妙香。当知此相亦是诸天龙神等众来至其所。是故憍尸迦。受持此正法者。善男子善女人。随所住处常应清净严洁其舍。去除一切秽恶等物。若彼诸天龙神等众。或时来至其所。见是清净等相。彼天龙神心生欢喜适悦快乐。是中有诸先住小力鬼神。皆悉远避出离其舍。何以故。彼小力鬼神。常所依附大威力者诸天龙神而彼小力诸鬼神等。常所随从大力诸天龙神等众往诸方处。是故憍尸迦。随有是般若波罗蜜多经处。若诸持法者。常能清净严洁其所。是即尊重正法眼故。憍尸迦。是善男子善女人。以尊敬受持般若波罗蜜多正法力故。于现世中获大功德。

复次憍尸迦。是善男子善女人。受持般若波罗蜜多时。身无疲倦心不懈怠。离诸苦恼适悦快乐卧安觉安。于其梦中见胜境像。或见如来应供正等正觉安处道场。或见如来应供正等正觉转大法轮。或见如来舍利宝塔。或见诸声闻众。或见诸菩萨摩诃萨众。或闻宣说般若波罗蜜多甚深法音。或闻宣说菩提分法。或复见诸菩萨摩诃萨。方证阿耨多罗三藐三菩提。或见诸菩萨摩诃萨。受持此般若波罗蜜多法门。或闻宣说般若波罗蜜多摄一切智。或见佛刹广大清净。或闻诸佛世尊。以善巧方便说菩萨法。或见某如来应供正等正觉。于某方某处及某世界。与百千俱胝那庾多菩萨声闻众。恭敬围绕而为说法。憍尸迦。是善男子善女人。于其梦中见是胜相。觉已轻安身心适悦。彼人得是适悦快乐已。于诸甘美饮食不生贪想。譬如修相应行苾刍。从三摩地起。于诸甘美饮食不生念想。憍尸迦。受持般若波罗蜜多者。善男子善女人亦复如是。何以故。是善男子善女人。住般若波罗蜜多观行相应故。即得天龙神等增益色力。是故于诸饮食不生念想。憍尸迦。受持般若波罗蜜多者。善男子善女人。于现世中获是功德。

复次憍尸迦。若善男子善女人。但能以此般若波罗蜜多。书写经卷安置供养者。当知是人获大功德。况复有人为欲趣求大菩提故。于此般若波罗蜜多法门。发信解心听受读诵。广为他人解说其义。使令正法久住世间。以是因缘。佛眼不断正法不灭。而诸菩萨摩诃萨众。各各受持宣布演说。即得法眼不坏不灭。又复尊重恭敬。以诸香华灯涂幢幡宝盖上妙衣服。作如是等种种供养。当知是人以是因缘。所获功德无量无边。是故憍尸迦。若善男子善女人。乐欲成就如是最胜功德者。应当于此般若波罗蜜多法门。发信解心受持读诵记念思惟。乃至为人广说其义。又复尊重恭敬。以诸香华灯涂种种供养。
