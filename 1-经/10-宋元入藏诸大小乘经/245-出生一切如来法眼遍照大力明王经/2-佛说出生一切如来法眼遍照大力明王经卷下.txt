
尔时金刚手菩萨摩诃萨顾[辦-力+目]曼拏攞众。目如师子威德自在。为伊舍那天步多主说大力明王曼拏攞法。告言圣者若有入此大忿怒曼拏攞中者。即能成就一切事业命无中夭。远离一切恶病缠身不生魔界。一切众生见者欢喜。复能远离一切冤家。于后一切真言教法悉得成就。复能成就一切忿怒。得一切灌顶中福故吉祥庄严。是时先安布此大忿怒曼拏攞。念此经一万遍得善境界。得睹此曼拏攞教主印可。然后方学此真言坛法。先须八日不食。归命三宝发大慈悲菩提心故。依时作法成就事故。关闭冤家死者还活。此忿怒大威德。能令大业魔王归依三宝佛法僧众。况复一切恶魔鬼魅而不殄灭。此大力明王若有受持之者。即能降伏一切冤魔。一切药叉洛　乞叉(二合)毕哩(二合)哆。羯吒布怛曩。拏倪宁。娑[亭*夜](切身)萨嗘攞。迦波三么(二合)啰。离如是等一切怕怖。一切枷锁一切中天。一切迷惑一切疫病禁系贫穷。此正法若有读诵受持。复得一切财宝无所乏少。若天早时于七昼夜中。读诵此大力明王即降大雨。若不降雨令彼天众破坏殄灭。羯哩(二合)瑟拏(二合)龙王设羯啰(二合)龙王阿难多龙王。如是等龙王众令降大雨。若不降时亦令彼死。又复此经如前依法。于四方河岸海岸池潭四边舍利塔前。以金刚手大菩萨。以赤栴檀迦啰尾啰花红莲花阿底目羯哆(二合)花。缯彩幢幡皆以赤色。香水满瓶如法依时。精勤念诵得大福聚。又复或以桦皮。书此大力明王真言。安于旌旗之上或以顶戴。即得入阵无伤相敌得胜。弓箭枪刀如花被体。见者欢喜而生爱敬。尔时魔王绕佛三匝退坐一面。白佛言世尊云何名大力。佛告魔王如来名大力。法藏名大力。法名大力法眼名大力。大乘名大力。金刚手名大力。尔时魔王赞金刚手秘密主言。善哉善哉秘密主。我从今向去不敢恼乱一切修行之者。誓归三宝佛法僧众。愿为优婆塞常持净戒。愿天解脱为我安乐。我为法众拥护受持大力明王及诸众生。

尔时世尊告魔王言。业种此经若有受持读诵。即得远离地狱饿鬼畜生阎罗王界种种苦恼当得生天。经二十千劫常为天主。下生阎浮后为金轮王王四天下。于未来世复得阿耨多罗三藐三菩提。此大力明王乃至清净不清净。食与不食。净戒不净戒俱无障碍。但持此真言所求皆得。何况依法净戒无所不从。尔时尊者须菩提与自众俱来在会坐。从座而起白佛言。世尊云何受持此大力明王心陀罗尼而得解脱。佛言须菩提汝问金刚手秘密主。故时须菩提即白金刚手言。秘密主云何受持此大力明王心所得何果。金刚手言。得仓库盈满名衣上服金银珍宝象马牛羊所求施与。须菩提言。有如是等广大果报。金刚手言须菩提如是如是。乃至尽众生烦恼果报故。为住功德果故。至阿耨多罗三藐三菩提功德道故。须菩提言善哉善哉金刚手。以秘密相种种庄严。有大智力灌顶辩才得无相施。大戒大智慧。大福大力。大威德大功德顶。此大力明王经。得十方诸佛同来灌顶。金刚手此经威德为。诸如来摩顶授记得大安乐。此陀罗尼或于山间石壁旷野陂湖江河池潭。受持读诵远离一切怖畏。尔时金刚手菩萨摩诃萨。白世尊言此经若有持者复为他说。寿命百岁无诸横苦。金刚手复白世尊言。此正法得福如是。当何名之复云何受持。佛言金刚手此经名出生一切如来故。亦名法遍照故。亦名法眼故。亦名一切义成就故。亦名一切如来法云故。亦名尽一切业障总持故。亦名成就一切明王故亦名般若波罗蜜多故。亦名一切如来最初。法界故亦名大力明王故。金刚手若有闻此正法。能受持读诵书写供养。如供养过去未来现在诸佛世尊全身舍利塔故。金刚手言善哉善哉。佛说如是甚深微妙正法功德变化庄严我。当受持佛言金刚手若有善男子善女人。受持此正法者。彼诸业障如河岸树速疾破坏。应以涂香烧香及众妙花。种种幢幡等而作供养。即获广大无量无边福德藏故。离诸障难。若受持读诵解说此经之地。彼诸天龙阿修罗乾闼婆等。一切人天常以守护供养一切魔王不敢违越。此大力明王心若常忆念。即得八千菩萨及诸如来。诸大神仙天人龙王。阿修罗乾闼婆等称扬赞叹。于时释迦牟尼如来。复告金刚手言。若有轻慢生高举心者。当堕八大地狱。金刚手若有受持读诵。为他解说供养恭敬尊重赞叹。即得无量无边伏藏故若闻一字一句。即得究竟不退菩萨道。时金刚手言。如来之法极大甚深微妙难测。不可量不可思不可。议时诸众生心自迷惑而不能了。佛言金刚手此经为一切众生说。为劝诱一切众生故。为欲安乐一切众生故。为增益一切众生故。为令一切众生得灌顶故。为一切众生离诸贫穷。灭诸业障得大吉祥故。为令一切众生得阿耨多罗三藐三菩提故。时八千菩萨闻是说已。绕佛三匝合掌恭敬。赞言善哉善哉释迦牟尼如来善说此法。彼诸菩萨为释迦牟尼如来名故。复作是言。如是如是世尊此实善说。

尔时世尊告金刚手言。秘密主我说此大力威德法门。摄诸魔王眷属皆悉来集。一切障难更不复作。一切所求皆得圆满。乃至阿耨多罗三藐三菩提。尔时世尊复说此陀罗尼。即说咒曰。

曩谟(引)啰怛曩(二合)怛啰(二合)夜(引)野曩莫(入)室战(二合)拏嚩日啰(二合引)播(引)拏曳魔贺(引)药叉细(引)曩(引)跋跢曳怛儞也(二合)他(引)唵(引)贺曩贺曩嚩日啰(二合)那贺那贺嚩日啰(二合)末他末他嚩日啰(二合)入嚩(二合)攞　八嚩(二合)攞　嚩日啰(二合)钵啰(二合)入嚩(二合)攞　钵啰(二合)入嚩(二合)攞　嚩日啰(二合)苏噜苏噜母噜母噜割[登*丁]割[齒*來](陟皆反)惹曳(引)尾惹曳(引)阿[口*爾]帝(引)阿波啰(引)[口*爾]帝(引)摩(引)啰赛(引)[寧*頁]野(二合)钵啰(二合)摩[口*栗]那(二合)宁(引)曳婆嚩(二合)贺(引)婆誐嚩(引七可反)曩(引)贺(引)嚩日啰(二合)播(引)抳(入)虞　醯野(二合)割地钵底萨　[口*栗]嚩(二合)尾垠曩(二合上苦恨反)尾曩(引)野迦(引)喃(引)怛　[口*栗]惹(二合)怛　[口*栗]惹(二合)满驮满驮尾特嚩(二合)娑曩迦啰阿悉驮(引)喃(引)悉弟迦啰迦啰悉驮(引)喃(引)阿尾曩(引)舍迦啰萨　[口*栗]嚩(二合)没驮冒地萨　怛嚩(二合引)喃(引)么(引)尾舍迦啰萨　[口*栗]味(二合)祢(引)嚩(引)曩(引)誐遏誐蹉摩贺(引)么攞嚩日啰(二合)[口*(骨-「+人)]噜(二合引)驮啰(引)惹钵啰(二合)怕(引)微(引)曩么么(称名)萨　[口*栗]嚩(二合)萨　怛嚩(二合引)喃(引)佐洛　乞叉(二合)洛　乞叉(二合)娑嚩(二合)悉钉(二合)婆[打-丁+勉]睹。

佛告金刚手菩萨摩诃萨。一切魔王并诸眷属。闻此大力威德法时。各各心生恐怖悚栗慞惶。如是以此大力忿怒明王威德力故。常用护持一切众生。作大安乐息诸灾难。怜愍饶益毁诸恶毒破坏蛊魅。为发大乘心者演说妙法者。于佛法僧令得久住。尔时文殊师利法王子从座而起。偏袒右肩右膝着地。合掌向佛白佛言。世尊云何佛说一切缘行为无常相。佛告文殊师利。汝今谛听。一切缘行如乾闼婆城无有实相。如电光如浮云。如雾如舍宅。风中烛水上沤。芭蕉心如。诸画相如。空中花如。梦幻影响如。苦乐轮回如一切瀑河如一切海波如是如是。此一切众生从缘所生。而不能知不能见。不能思惟不能解了。唯佛能知。如是见如是思惟如是解了。何以故一切缘行即空相故即真实空故毕竟空故即三空故空空。应如是解。何以故即大空故即如来空故。如是如是知。如是见如是思惟如是解了。菩萨摩诃萨得如是相故。佛复告文殊师利法王子言。若菩萨摩诃萨。行檀波罗蜜多羼提波罗蜜多精进波罗蜜多禅波罗蜜多般若波罗蜜多。亦应如是相而解了故。

尔时观自在菩萨摩诃萨白佛言。世尊云何此经名出生如来相。佛语观自在。此经若如来灭后广作佛事。是故此经名生如来相。若此经灭后佛法随灭名生如来相。此经若住佛法亦住是故名生如来相。何以故此经一切菩萨恒时奉事礼敬故。以是义故名生如来相。是时观自在菩萨摩诃萨。复白佛言世尊。此经若有受持读诵为他解说。我即为彼而来护持。佛言此经威德。能令一切菩萨摩诃萨及诸天人皆悉来集。是诸菩萨同时赞言。善哉善哉世尊。我等乐闻当为说之。佛言此金刚手大力秘密心。能施一切众生安乐故。

尔时金刚秘密主。白佛言世尊。此经云何名最初法界相。佛言善男子谛听。此经一切如来出生已。经三十二日。坐大目真邻陀山。入大力三摩地说之故。名最初法界相。此经一切众生初发心即住菩提道故。名最初法界相。此经威德能令无量无边菩萨摩诃萨。得一切现前三摩地。名最初法界相。又此经威德能令无量无边众生得声闻道故。名最初法界相。金刚手若有受持读诵为他解说一切如来皆如一子。远离轮回命终之后至涅槃道故。金刚手言。诸佛大悲心常救度一切众生令离轮回脱诸苦难。常说牟尼大智慧法涤荡众生烦恼秽种。佛言善哉善哉秘密主。若有受持读诵。为他解说供养恭敬。自书若使人书。谛观思惟常时忆念。是人即得俱胝三摩地。复见俱胝如来并诸菩萨一切眷属。应以广大供养尊重恭敬。衣服卧具饮食汤药。一切所须皆悉奉施得大安乐。是善男子所种善根。得阿耨多罗三藐三菩提故。皆是得闻彼诸如来应正等觉所说妙法忆持不忘。复得金刚手菩萨威德力故。此大力威德忿怒王。常以护持成就安乐一切众生。尔时世尊说是经已。十方来会金刚手菩萨观自在菩萨文殊师利金刚藏等。一切悲智菩萨摩诃萨。尊者须菩提诸大声闻及诸众生。一切世间天人龙王。阿修罗乾闼婆等。闻佛所说欢喜而退。
