
复次舍利子。云何名为菩萨摩诃萨精进波罗蜜多。佛言舍利子。菩萨摩诃萨修精进波罗蜜多相应行时。先令魔事隐没不现。次当发起不退具足勇猛精进。不惜身命坚固勇悍志求修习。此菩萨藏正法明文。复能书写受持听闻读诵。解其义趣为人解说。又菩萨摩诃萨于诸契经。亦复教人听闻书写受持读诵。解其义趣为他人说。舍利子。譬如有人行真实行。执持种种金刚器仗。与百人战而无怯惧。勇捍敌众不惜身命。菩萨摩诃萨。行精进行亦复如是。应当坚固发起最上精进。志求菩萨藏正法曾无弃舍。发胜解行不退精进。

复次舍利子。若菩萨摩诃萨行坚固精进行时。不惜身命。所有三千大千世界中。卵生胎生湿生化生。有色无色有想无想。非有想非无想。乃至堕于有情数者。于一刹那一腊缚一牟呼栗多。如是展转满一劫已。往昔已来未曾受生。今始受生获得人身。亦当精进读诵受持。乃至为人演说。令他受持。舍利子。我今乐说譬喻以明斯义。譬如有人行真正行。执持利剑能御恶友。及断身命而得全胜。舍利子。彼菩萨摩诃萨亦复如是。一心发起勇猛精进无怖畏心。于菩萨藏正法悉能受持。舍利子。菩萨摩诃萨。而能具足不退转地精进之行。复能速疾具足无量精进之力。所谓净心勇猛。持戒勇猛。忍辱勇猛。精进勇猛。三摩地勇猛。胜慧勇猛。胜行勇猛。舍利子。菩萨摩诃萨虽能如是起诸勇猛。曾无一念起杀害意。非如恶友起勇猛心而能杀害。

复次舍利子。我说此菩萨摩诃萨。犹如梵王如天帝释如妙高山。而无动摇。大慈大悲及善胜解。复能通达不退转地神通境界。善知有情种种心行。心如大地一切平等。如水火风及虚空等。心皆平等。复能除灭贪嗔痴等一切过失。

复次舍利子。菩萨摩诃萨。譬如殑伽沙数世界满中七宝持用布施。不如闻是大乘菩萨藏正法。精进思惟而能修行。得成阿耨多罗三藐三菩提果。诸菩萨摩诃萨等。应当寂静思惟如是修学。舍利子。菩萨摩诃萨。若能如是广大随顺修学。即得圆满无量广大善根。由闻如是精进波罗蜜多。而能成就最胜妙果。何以故。舍利子。决定爱乐阿耨多罗三藐三菩提故。舍利子。菩萨摩诃萨于菩萨藏正法中。为由听闻读诵书写受持。为人演说。应当发起勇猛精进。如是展转于诸险难。亦当固往而无劳苦。云何难去能去。所谓妙趣涅盘令魔波旬不能得便。说是菩萨正士修相应行者。勇猛精进为求如是三乘涅盘之道。于三恶趣。令诸有情于杂染法而能断除。于持戒忍辱诸波罗蜜多。多闻修习而求出离。若有有情行非善业及诸懈怠。应生怜愍皆悉令发勇猛精进。舍利子。菩萨摩诃萨诸智增者。于懈怠有情或当远离。于精进有情或当共住。何以故。舍利子。唯求涅盘最上第一清净解脱。舍利子。又菩萨摩诃萨行精进波罗蜜多时。亦令一切有情而共行之。复能利乐一切有情。善说正行普令觉悟。为令引入无上道故。尔时世尊。说伽陀曰。

勇猛精进悉无碍　　常得尊高无与等
于菩萨藏正法中　　称为任持大智者
思惟无上正法义　　得不思议智慧门
复于正法求出离　　当获如来亲授记
勇猛修习大胜慧　　坐菩提树正思惟
令诸魔怖悉退伏　　由持智慧精进力
普现一切戒清净　　世间事业尽能习
复能利乐诸有情　　具足精进无损减

佛告舍利子。我灭度后后五百岁。若有有情行是行时。于诸契经爱乐受持。当得无量胜慧福聚富贵尊严。及得如来十力四无所畏。四正断法慈悲喜舍。佛十八不共法。乃至一切佛法。总略而聚各各明了。心得清净除遣魔事。令诸有情。尽生死苦向涅盘道。复于彼时。诸违顺境一切弃舍。舍利子。若于彼时诸有情类。智慧相应善巧方便。求进阿耨多罗三藐三菩提。修持净戒常乐多闻习诸禅定。修智慧业及胜解脱解脱知见。进求佛法。及乐利乐一切有情。断除邪见乐求正见。出离轮回。修行圣道演说正法。复于彼时破诸魔障。令贪嗔痴悉皆除灭。断无明暗令生明慧。舍利子。如是之法若能听受。即能生长一切善根。积集成就最上精进。若能如是听闻正法魔不得便。而于一切佛法之中不生疑惑。舍利子。时彼有情。福力具足内心正行。当得阿耨多罗三藐三菩提。又此有情。于诸契经而能听诵。爱乐受持极大欢喜。于菩萨藏正法。受持读诵修行成办甚大欢喜。亦复如是。我说是人能于一切如来教中。而得成就。设复有人不专读诵。以因缘故暂来听受。作意爱乐生大欢喜。亦复获得最上第一坚固精进。乃至如是于菩萨藏正法真实微妙行相。能以少分为他人说。舍利子。譬如大海水中有成熟果。色香具足漂浮水上。有一丈夫见如是果。起大勇猛精进胜行。入大海中。见水暴涌不顾沉溺。复以二手持取其果。或一或二或取三果。而出大海。然后诣彼寂静之处。观看是果乃尝其味。复自念言。我于往昔未识是果。色香美味亦复不知。又作是念。发大勇猛复往大海再取其果。果乃不现。但见海水波涛暴涌。而生苦恼于时退还。然念是果色香美味殊妙可爱。我于先时悔不多取。舍利子。我灭度后后五百岁。法欲灭时。若有有情于布施持戒胜慧精进。少能信解亦复如是。以是因缘于诸契经。听闻称赞受持读诵。为人演说乃至一四句偈。为魔波旬之所娆恼。不能建立受持读诵。兴显供养种种称赞。由如是故悉皆弃舍。又复展转少分听闻读诵称赞受持于寂静处思惟修习。为魔得便。于一切处常令退屈。时彼行人作如是言。苦哉苦哉。我于如来无上法中。为减没者。于真实法。不令我等听闻受持。乃至于牟呼栗多时。思念如来正等正觉。尚不能得。

复次舍利子。又苾刍众为魔所持。于诸契经不能听闻读诵。时魔波旬现大众前。种种毁訾。此诸契经非佛所说。但是世间虚假文饰。舍利子。彼大众中有诸苾刍。闻是语已。于一切处魔力所加。悉不听受。

尔时世尊。说伽陀曰。

若人闻是正法已　　令诸魔众悉远离
而于一切佛法中　　决定信解除疑惑
若或薄福诸有情　　于此正法不能听
为彼有情薄福故　　闻亦不能生信解
或有具足福力者　　听闻受持生信解
于此正法少听闻　　能遣一切诸魔事
如是薄福诸有情　　于此正法不生信
以不信故堕恶趣　　犹如生盲无所见
若有具足福力者　　于此正法深信解
以深信故生善趣　　速疾犹若酥投水
一类少福诸有情　　闻法展转生烦恼
彼人长夜受苦恼　　为愚痴故不解脱
于佛菩提悉弃舍　　速疾堕落恶趣中

舍利子。如来有清净洁白智慧之法。舍利子。于四众中。若有一类苾刍苾刍尼优婆塞优婆夷。于如来灭后法欲灭时。于诸契经。听闻读诵爱乐受持者。若有一类有情。于一切处不能爱乐受持读诵者。如来于彼一一了知。又诸有情于此契经若能听已。发起正行如理修行。当获四种具足清净洁白无障碍法。何等为四。一者获得具足清净洁白戒波罗蜜多无障碍法。二者获得常遇如来。见诸妙相具足清净洁白无障碍法。三者得见慈氏如来。获得具足清净洁白无障碍法。四者获得如理相应诸善根力。具足清净洁白无障碍法。舍利子。获得如是四种具足清净洁白无障碍法。舍利子。若我灭后法欲灭时。于大乘行如是行相。修相应行者。发起殊胜精进之行。复于契经受持读诵。为人演说展转听受。时彼有情复有十种魔事。智者应当悉皆了知。于此魔事不应随顺。转复发起勇猛精进。成办佛事。何等名为十种魔事。舍利子。若有苾刍于诸契经。发起乐欲受持读诵。时魔波旬而来娆恼。此是第一魔事。智者应当于此了知。不应随顺。舍利子。若有苾刍于诸契经。发起乐欲受持读诵。时魔波旬而来娆恼。令诸眼目生诸疾病。此是第二魔事。智者应当于此了知。不应退屈。舍利子。若有苾刍于诸契经。发起乐欲受持读诵。时魔波旬而来娆恼。令其身分生诸病苦。此是第三魔事。智者应当于此了知。不应退屈。舍利子。若有苾刍于诸契经。发起乐欲受持读诵。令心散乱不乐本住。此是第四魔事。智者应当于此了知。不应随顺。舍利子。若有苾刍于诸契经。发起乐欲受持读诵。令其发起极忿怒心互相诤竞。令诸契经不能安立。此是第五魔事。智者应当于此了知。不应随顺。舍利子。若有苾刍于诸契经。发起乐欲受持读诵。令其互相执持斗诤俱陷王难。起恶语言。利如毒箭更相损害。如是行相。令诸契经不得流通。由斗诤业速疾退转。此是第六魔事。智者应当于此了知。不应随顺。舍利子。若有苾刍于诸契经。发起乐欲受持读诵。时魔波旬而来诲诱住白衣舍。复令发起种种斗诤。如是行相。于诸契经不能受持。令生诽谤。由斗讼业速疾破坏。此是第七魔事。智者应当于此了知不应随顺。舍利子。于彼时分法欲灭时。或有少年诸苾刍众。于此法中出家未久。于诸契经爱乐受持坚固信解。发阿耨多罗三藐三菩提心。时彼苾刍闻是经已。得大欢喜。彼亲教师乃语少年诸苾刍言。此非佛菩提非佛法律。不应受持。时诸苾刍闻是语已。于少时间。于佛菩提而不信受。又彼苾刍互相谓言。我昔修习佛菩提法。今令我等不乐修习。所有往昔诸善根力使当断灭。返令如是堕染法中。乃至命终生诸恶趣。受大苦恼。舍利子。应知此等是魔所说。如是积集诸地狱业。诸有情等毁谤三宝不顺佛言。如来于三世中悉能了知。又诸有情发起精进修大乘行。如来于此亦能了知。舍利子。我今又令诸菩萨等起四种想。何等为四。一者于自身业而善调伏。二者于善修作而妙观察。三者于他所作不乐观察。于诸有情起大悲心。四者于空寂处行住坐卧。于自他心随顺防护。如是名为起四种想。
