
尔时世尊复观一切未来世诸薄福有情。住大悲尽三昧。而说伽陀曰。

有佛名金刚　　大药叉吞啖
一切恶有情　　及无情等物
三世一切恶　　秽触染欲心
令彼速除尽　　吞啖无有余
汝金刚萨埵　　一心听此明
广布诸有情　　金刚尽明曰

【◇】
唵(一)　摩　贺(引)　药　乞叉(二合)(二)　嚩　日啰(二合)
【◇】
萨　怛嚩(二合)　弱(入声)　吽(引)(三)　鑁　斛(引)(四)
【◇】
跛啰(二合)　吠　舍(五)　吽(短)(六)

此名金刚食　　主宰诸能摧
菩萨化身天　　及正业受果
诵此一千八　　随顺而摄受
三千世界中　　上至有顶类
若加持男女　　能令阿尾奢
三世三界事　　尽能知休咎
若诵一洛叉　　能令三界天
所问吉凶事　　速令阿尾奢
若欲食诸触　　先诵七遍明
便食诸触物　　能令悉清净
若与人食毒　　诵明三七遍
掷印加彼器　　即成蘖噜拏
啖食诸龙毒　　或观成本尊
或印成本尊　　皆得摄彼毒
若令人敬爱　　以印遥掷彼
或想以印击　　彼皆如奴仆
若作曼茶罗　　及画或观成
当观吽一字　　成大羯磨轮
放光焰金色　　复于脐轮中
当股于五分　　观五大月轮
一轮安五尊　　共为二十五
用金刚界字　　羯磨印安布
安于轮四隅　　放种种色光
一隅四忿怒　　四隅十六护
各持五峰杵　　作金刚掷步
皆从吽字生　　身作四方色
最中圆佛处　　四隅内供养
次四方面前　　左右安二尊
所谓钩等四　　及香华等四
次后相对处　　安妙吉祥幢
种种诸宝网　　缯衣珠鬘华
轮铃拂商佉　　天女作众乐
如是等安布　　皆从吽字生
用前成就明　　安了诵一遍
即能成真实　　坚固如金刚
行人自为佛　　处于轮脐中
四时不间断　　诵满三十万
依前观行门　　速得本尊身
若有诸恶人　　药叉罗刹主
风雨龙山神　　七母诸宿曜
海神江河神　　释梵日月天
金刚尾伽那　　三界中天人
俱依此观住　　彼见如人者
作礼献所能　　受教而请命
复次金刚手　　我今更说印
戒方忍愿指　　内相叉为齿
檀慧曲如钩　　进力及禅智
犹如笑眼形　　是名根本印
亦名根本心　　结护及供养
扇底迦四事　　皆用此印作
我今更说秘　　金刚药叉形
六臂持众器　　弓箭剑轮印
及萨埵羯磨　　五眼布忿怒
三首马王髻　　珠宝遍严饰
其余诸圣尊　　画如金刚界
若欲治诸病　　应称十六吽
结彼金刚业　　势如持金刚
口诵所言约　　彼皆悉受命
移大海须弥　　及取三界天
开恶趣放罪　　所作皆称遂
若欲得仙药　　及往极乐界
知足天王宫　　随所意便得
金刚萨埵汝　　更说阿尾舍
取童男童女　　净浴新净衣
令彼萨埵誓　　上安于白华
加持令掩面　　再加一千八
彼即阿尾舍　　彼身或住空
所有三世事　　一切皆智者
我说秘密句　　汝等善谛听
底迦等五事　　秘句说真言
圆寂大悲常　　是名寂灾句
归依及莲华　　是名增益句
忿怒破坏称　　是名降伏句
敬爱伽跢耶　　金刚钩钩召
是名五种密　　金刚语瑜伽
欲令彼未来　　不依师授者
于此法轻慢　　自述自师意
迷设阿阇梨　　刚强大我等
更说一字心　　秘中最胜密
此名最胜密　　金刚身语心
诸佛大悲身　　常在此字中
随处诵一遍　　诸大果菩萨
一切人天众　　悉皆礼彼人
如前所作法　　或诵此密言
一切速皆成　　不可思议力
系金刚萨埵　　此名最秘密
勿妄传与人　　当付智慧者

【◇】
唵　吒　枳　吽　娑破　吒　钵啰　吠　舍　吽
【◇】
发　吒(引)

尔时大众十六大菩萨。及诸忿怒金刚等。皆悉礼佛依住。时佛菩萨等忽然不现。诸金刚等各各互相谓言。何故诸佛忽然不现。即于是时。遍于法界而有声言。善哉诸金刚等。我本无有言。但为利益说。时金刚手等亦复不现。
