
尔时金刚手。复说成就金刚萨埵。一字心大胜心相应。说此真言曰。

【◇】
吽(引)　苏悉　地。

复次真言。若常诵持。得一切天人爱敬降伏。能令一切人见者欢喜。能成就一切心愿。悉皆圆满。速得成就金刚萨埵身悉地。现生世间。获得一切法平等金刚心。时会中诸地菩萨。各各以神力以福德威光。叹金刚手说偈言。

一切诸菩萨　　所不能见闻
今演此法教　　善解我心密
诸法无自性　　无愿无染净
金刚一为乘　　不坏诸法教

时会中忽有一障不从空生。亦不从他方而来。亦不从地出忽然而现。诸菩萨各如醉不知所从来处。时薄伽梵面门微笑。告金刚手及诸菩萨等言。此障从何而来。从一切众生本有障无始无觉中来。本有俱生障自我所生障。无始无初际。本有俱本轮。时障者忽然现身。作金刚萨埵形。于顶上现一金刚轮。足下现一金刚轮。两手中各现一金刚轮。又于心上现一金刚轮。遍身放光。照触会中诸大菩萨。时金刚手白言。遍照薄伽梵。我今欲说此自生障金刚顶法。唯愿许我解说。时金刚手承佛圣旨。而说颂曰。

若诸真言师　　持诵真言法
于一散乱心　　此障即为便
能夺真言师　　所修功德业
若持爱染王　　根本一字心
此障速除灭　　不得少亲近
常于自心中　　观一吽字声
出入随命息　　不见身与心
但观字因起　　等同于大空
坚住金刚性　　全成金刚体
速转自身分　　便同坚固身
如秋八月雾　　微细清净光
常住此等持　　是名微细定
自性所生障　　无得此方便
决定同金刚　　三界无能越

时自性障闻此语已。忽然不现。
