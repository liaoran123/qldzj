
如是我闻：一时，世尊在王舍城迦兰陀竹林精舍，与苾刍众俱。
是时，世尊告诸苾刍言：“如世所见，皎月圆满，行于虚空，清净无碍。而诸苾刍，不破威仪，常如初腊者，具足惭愧，若身若心曾无散乱，如其法仪，入白衣舍，清净无染，亦复如是。诸苾刍，又如明眼人，或入大水深广之中，或涉江河险恶之处，或履山岩高下之所，以明眼故而悉能见，离诸疑惧，如前所说苾刍亦然。诸苾刍，今我所说，犹月行空，清净无碍；譬明眼人，涉履诸险；离诸疑惧。而迦葉苾刍，不破威仪，常如初腊者，具足惭愧，若身若心曾无散乱，如其法仪，入白衣舍，清净无染，离诸怯惧，亦复如是.”
尔时，世尊复告诸苾刍言：“汝等苾刍，若入白衣舍时，当起何心，当以何相而入其舍?”
诸苾刍白佛言：“世尊，佛是所归向，佛为诸法本，佛为清净眼。我等不知是义云何？愿佛世尊善为宣说，令诸苾刍闻已了知.”
佛言：“诸苾刍，汝等谛听，当善作意，今为汝说。若诸苾刍欲入白衣舍时，应起无著、无缚、无执取心，依律仪相而入其舍。虽受利养，但欲为彼作诸福事，随自所得分量而受。复善作意，于自不高，于他不下。起如是心，以如是相，应入白衣舍.”
尔时，世尊举手扪空，告苾刍众言：“于汝意云何？虚空有著不？有缚不？有执取不?”
诸苾刍言：“不也，世尊.”
佛言：“若苾刍，以无著、无缚、无执取心，入白衣舍，亦复如是.”
尔时，世尊又复举手扪空，告苾刍众言：“诸苾刍，于汝意云何？虚空有著不？有缚不？有执取不?”
诸苾刍言：“不也，世尊.”
佛言：“迦葉，苾刍亦复如是，以无著、无缚、无执取心，入白衣舍，虽受利养，但欲为彼作诸福事，随自所得分量而受。复善作意，于自不高，于他不下。诸苾刍，以是义故，如迦葉苾刍者，应入白衣舍，堪受利养.”
尔时，诸苾刍重白佛言：“世尊，若诸苾刍为白衣说法时，或有清净，或不清净，其事云何？愿佛世尊，善为宣说.”
佛言：“诸苾刍，汝等谛听，当善作意，今为汝说。若苾刍为欲令他发起信心及作信心事，给施衣服、饮食、坐卧之具、病缘医药，以是利故，为他说法者，此不清净。
“若苾刍于佛所说法，安住正见，离诸染污，如炼真金去除矿秽，见如是法，证如是法，如佛所发起，是法能离生老病死忧悲苦恼，以如是法为他演说，令他得闻如是法已随顺修行，于长夜中得大利乐。以此缘故，发生慈心、悲愍等心，由是因故，令佛正法得久住世。诸苾刍，若起如是心，为他说法者，斯则清净。
“复次，诸苾刍，汝等当知，迦葉苾刍，能起清净心，为他说法；以清净故，令佛正法得久住世。是故，汝等诸苾刍众，亦应如是，如理修学。又诸苾刍，若有能起如是心，为他说法者，我说名为最上清净真实，能令如来正法得久住世.”
佛说此经已，诸苾刍众欢喜信受。
