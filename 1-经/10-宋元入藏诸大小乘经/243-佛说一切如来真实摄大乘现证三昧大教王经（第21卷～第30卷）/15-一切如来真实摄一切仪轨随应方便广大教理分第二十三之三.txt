
复次金刚手菩萨摩诃萨。宣说诸部如来加持成就教理。

谓先通说一切如来加持成就教理颂曰。

金刚界主胜印契　　妙等引心依法结
心额喉及顶间安　　安已得佛加持力

此佛所说觉智法门。

如来部加持成就教理。

萨埵金刚坚固印　　金刚萨埵三摩地
心额喉顶安亦然　　安已即得加持力

金刚部加持成就教理。

金刚降三世印契　　妙等引心依法结
心额喉及顶间安　　刹那普得加持力

此佛所说金刚尊法门。

莲华部加持成就教理。

金刚莲华坚固印　　观自在尊三摩地
心额喉及顶间安　　即得本尊加持法

此佛所说观自在法门。

宝部加持成就教理。

结大金刚宝印契　　金刚藏尊三摩地
心额喉及顶间安　　即得本尊加持法

此佛所说金刚藏法门。

如上是为诸部加持成就教理。

复次金刚手菩萨摩诃萨。宣说诸部灌顶印成就教理。

谓先通说一切如来灌顶印成就教理。

宝金刚印二相合　　依法安置于额间
此金刚宝所作成　　即得本部佛灌顶

此佛所说觉智法门。

如来部灌顶印成就教理。

所有金刚界主等　　现前最上佛印契
周遍四面四印仪　　随处系鬘作灌顶

金刚部灌顶印成就教理。

当作金刚灌顶鬘　　依法相合置于额
由彼宝鬘灌顶因　　即得金刚灌顶法

莲华部灌顶印成就教理。

法金刚印二相合　　依教当于顶上安
由此诸佛灌顶因　　即得观自在灌顶

此佛所说观自在法门。

宝部灌顶印成就教理。

应结金刚宝牙印　　依法安置于额间
由此诸佛灌顶因　　即得供养胜灌顶

如上是为诸部灌顶印成就教理。

复次金刚手菩萨摩诃萨。宣说诸部三摩地成就教理。

谓先通说一切如来三摩地成就教理。

所有一切诸佛相　　谓等引心结印契
依法持诵诸咒明　　如应速得胜悉地

此佛所说觉智法门。

如来部三摩地成就教理。

彼三摩地金刚法　　萨埵加持理相应
持诵心印诸咒明　　速得所作皆成就

此佛所说觉智三摩地法门。

金刚部三摩地成就教理。

贪性出生彼智法　　我此忿怒应观想
持诵心印诸咒明　　速得所作皆成就

此佛所说执金刚法门。

莲华部三摩地成就教理。

慈心广大相应行　　于心等处作成就
观自在尊本部中　　持诵悉得施成就

此佛所说观自在法门。

宝部三摩地成就教理。

所有诸欲三摩地　　妙等引心当观想
持诵心印诸咒明　　一切所向得成就

此佛所说虚空藏法门。

如上是为诸部三摩地成就教理。

复次金刚手菩萨摩诃萨。宣说诸部供养印成就教理。

谓先通说一切如来供养印成就教理。

如前香等诸供养　　妙等引心善作已
然后所求成就门　　随意皆得悉地法

如来部供养印成就教理。

秘密供养四种法　　此说供养秘密门
或己身等奉献时　　随作供养皆成就

此佛所说金刚萨埵法门。

金刚部供养印成就教理。

忿怒金刚大供养　　此说忿怒秘密法
以忿怒拳遍作时　　我本部法速成就

此佛所说执金刚法门。

莲华部供养印成就教理。

甚深广大诸经中　　宣说秘密方便法
奉献语意供养时　　速得本部法成就

此佛所说金刚眼法门。

宝部供养印成就教理。

伞盖幢幡诸乐具　　尊重恭敬大供养
得宝部中成就时　　或复得彼诸布施

此佛所说金刚藏法门。

本尊加持等和合　　金刚萨埵获无异
四种神通胜智门　　金刚巧业彼成就

此佛所说金刚萨埵法门。

如上是为诸部供养印成就教理。

复次金刚手菩萨摩诃萨。宣说诸部神通智成就教理。

谓先通说一切如来神通智成就教理。

三摩地即身中佛　　自神通即善逝尊
于彼善能觉了时　　而菩提果得成就

如来部神通智成就教理。

所有天眼等神通　　妙等引心当观想
五种神通自然生　　得成金刚萨埵尊

此佛所说金刚萨埵法门。

金刚部神通智成就教理。

忿怒智通出生已　　妙等引心作成就
五种神通自然生　　即得最上成就法

此佛所说执金刚法门。

莲华部神通智成就教理。

贪法神通出生已　　妙等引心当观想
五种神通自然生　　即得清净法成就

此佛所说金刚眼法门。

宝部神通智成就教理。

供养智通出生已　　妙等引心当观想
五种神通自然生　　即得任持诸悉地

此佛所说执金刚法门。

如上是为诸部神通智成就教理。

复次金刚手菩萨摩诃萨。宣说诸部大菩提智成就教理。

谓先通说一切如来大菩提智成就教理。

金刚萨埵三摩地　　随念本部佛圣尊
此佛菩提大智门　　如应观想得成就

此佛所说觉智法门。

如来部大菩提智成就教理。

金刚萨埵三摩地　　所有大印当观想
此佛菩提大智门　　如应观想得成就

此佛所说大菩提萨埵法门。

金刚部大菩提智成就教理。

大忿怒王三摩地　　当结三昧邪胜印
此佛菩提大智门　　如应观想得成就

此佛所说执金刚法门。

莲华部大菩提智成就教理。

观自在尊三摩地　　作羯磨印当持诵
此佛菩提大智门　　如应观想得成就

此佛所说观自在法门。

宝部大菩提智成就教理。

金刚藏尊三摩地　　羯磨印契善所作
此佛菩提大智门　　如应观想得成就

如上是为诸部大菩提智成就教理。

复次金刚手菩萨摩诃萨。宣说诸部随爱乐成就教理。

谓先通说一切如来随爱乐成就教理。

一切义利遍所作　　即自求佛菩提者
念佛三昧法若成　　即得一切佛爱乐

此佛所说金刚爱乐法门。

如来部随爱乐成就教理。

随诸境界所成已　　金刚萨埵作成就
真实警悟法无虚　　速得所爱皆成就

此佛所说金刚萨埵法门。

金刚部随爱乐成就教理。

如佛教敕作大利　　普为调伏诸恶者
清净忿恚诸有情　　此即金刚随爱乐

此佛所说降三世法门。

莲华部随爱乐成就教理。

贪法乃为观照慈　　悲心即是正法语
一切无畏施有情　　即得诸佛随爱乐

此佛所说金刚眼法门。

宝部随爱乐成就教理。

如应广施灌顶法　　及施诸妙珍财藏
彼等得佛利相应　　此即诸佛随爱乐

此佛所说虚空藏法门。

如上是为诸部随爱乐成就教理。

复次金刚手菩萨摩诃萨。宣说诸部敬爱成就教理。

谓先通说一切如来敬爱成就教理。

应知贪性勿厌离　　即清净乐施亦然
利诸有情法相应　　此即诸佛敬爱理

此佛所说觉智法门。

如来部敬爱成就教理。

己身妙乐欲顺行　　称苏啰多萨怛鑁
金刚萨埵成就门　　真实警悟作敬爱

此佛所说普贤法门。

金刚部敬爱成就教理。

佛为清净诸有情　　普令有情得无畏
由于佛教作护持　　杀诸魔恶令敬爱

此佛所说降三世法门。

莲华部敬爱成就教理。

观察贪性本清净　　譬彼莲华正开敷
此中若染若爱时　　如应调伏作敬爱

此佛所说观自在法门。

宝部敬爱成就教理。

为求诸佛灌顶故　　日日以大金刚宝
安置顶间作法成　　即得诸佛敬爱理

此佛所说虚空藏法门。

如上是为诸部敬爱成就教理。

复次金刚手菩萨摩诃萨。宣说诸部破恶成就教理。

谓先通说一切如来破恶成就教理。

不见有情有所利　　亦非佛性可清净
身口意业所作中　　当得破恶法成就

此佛所说如实法门。

如来部破恶成就教理。

以无所得一切成　　由无嗔恚忿怒生
此大金刚摧击时　　速得破恶法成就

此佛所说金刚手法门。

金刚部破恶成就教理。

无恶可制无忿怒　　亦无有情可调伏
以己苦法皆施他　　即降三世破诸恶

此佛所说降三世法门。

莲华部破恶成就教理。

法中无悲亦无慈　　无恶有情可清净
于己违背语言中　　自得破恶法成就

此佛所说观自在法门。

宝部破恶成就教理。

自本无财可能舍　　他财不取亦不求
一切有情贫亦然　　自得破恶法成就

此佛所说圆满一切愿法门。

无所有法得相应　　我于诸佛不和合
彼为救拔利益故　　速疾施我胜成就

此佛所说圣普贤法门。

如上是为诸部破恶成就教理。

复次金刚手菩萨摩诃萨。宣说诸部加护印成就教理。

谓先通说一切如来加护印成就教理。

常不舍离诸有情　　我常供养于诸佛
归命诸佛常所尊　　最上希有此加护

如来部加护印成就教理。

金刚萨埵胜名号　　一称中间能摄受
此加护为广大门　　刹那常得施成就

此佛所说执金刚法门。

金刚部加护印成就教理。

不以喜心诵咒明　　我即三界中最胜
信奉降三世圣尊　　此与自他为加护

此佛所说降三世法门。

莲华部加护印成就教理。

所有贪清净大慈　　常施一切无所畏
观自在名称诵时　　最上希有此加护

此佛所说法金刚法门。

宝部加护印成就教理。

昼日所作无虚过　　随其力修方便行
常施佛及诸有情　　最上希有此加护

此佛所说金刚护法门。

如上是为诸部加护印成就教理。

尔时金刚手菩萨摩诃萨。前白佛言。世尊我向所说一切如来诸部最上成就教理。愿佛摄受。令诸有情于一切教中证法自在。速疾成就阿耨多罗三藐三菩提果。

尔时世尊赞金刚手菩萨摩诃萨言。善哉善哉金刚手。汝善宣说如上法门。我今为汝加持摄受。即时一切如来又复云集。咸共称赞金刚手菩萨摩诃萨。颂曰。

金刚萨埵善哉者　　金刚大宝复善哉
善哉金刚妙法门　　善哉金刚胜羯磨
能善宣说此正法　　无上金刚秘密乘
一切如来秘密门　　大乘现证法中摄
