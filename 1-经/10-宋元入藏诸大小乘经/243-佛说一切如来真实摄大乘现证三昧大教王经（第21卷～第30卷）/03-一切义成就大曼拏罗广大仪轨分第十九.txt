
尔时一切如来又复云集。咸共称赞已。得一切如来灌顶宝者。执金刚尊圣虚空藏菩萨摩诃萨一百八名。而伸劝请颂曰。

虚空藏尊利有情　　摩诃萨埵大光耀
大宝复为妙胜宝　　稽首归命金刚宝
得灌顶者大宝主　　广大清净大善妙
觉智大宝清净身　　稽首归命宝中宝
虚空虚空所出生　　一切虚空大虚空
即虚空界具诸愿　　稽首归命诸胜愿
宝中出生宝毫相　　即佛毫相妙如来
一切上妙一切宝　　稽首归命宝所作
妙宝胜宝复宝勇　　亦复为诸如来宝
是大虚空最上宝　　稽首归命等虚空
殊妙庄严大严丽　　众庄严相妙严者
净利清净利有情　　稽首归命布施行
最上清净妙法宝　　如来复为僧伽宝
大灌顶者利世间　　稽首归命第一义
布施广施最上施　　善舍胜舍能舍者
利诸有情普利已　　稽首大利善利益
如意宝王大威光　　布施波罗蜜多理
是即如来大勇猛　　稽首归命一切觉
是即如来大珍宝　　是即如来大光明
是即如来大宝幢　　稽首归命大笑相
如来最上灌顶者　　自灌顶者复大尊
世间胜妙世间尊　　稽首归命世间日
宝中极上复极上　　众宝庄严诸宝事
为宝世间大世间　　稽首归命宝名称
为妙宝勇复宝越　　摩尼金刚摩尼德
胜妙光明宝照耀　　稽首归命一切宝
大身宝杖宝自在　　能满一切誓愿者
已得一切意乐圆　　稽首归命众宝聚
尽有顶际大威力　　能施诸愿大誓愿
一切具足大吉祥　　稽首归命金刚藏
已受诸佛灌顶者　　汝寂静尊百八名
若人称赞及受持　　彼得刹那灭诸罪
我今劝请汝宝主　　善说自尊宝财藏
诸佛灌顶最上尊　　真实出生秘密部

尔时圣虚空藏菩萨摩诃萨。闻诸如来劝请语已。即说一切如来灌顶三昧大明曰。

唵(引)嚩日啰(二合)啰怛那(二合)吽(引一句)

尔时世尊大毗卢遮那如来。说此摩尼宝三昧最上大明曰。

唵(引)萨哩嚩(二合)怛他(引)誐多(引)舍(引)波哩布(引)啰拏(一句)摩贺(引)啰怛那(二合)吽(引)(二)

尔时金刚手菩萨摩诃萨。说此自部出生最上大明曰。

唵(引)嚩日啰(二合)啰怛那(二合)吽(引一句)

尔时金刚藏菩萨摩诃萨。说此自部最上大明曰。

唵(引)摩尼吽(引一句)

尔时金刚眼菩萨摩诃萨。说此自部出生最上大明曰。

唵(引)钵讷摩(二合)纥哩(二合引一句)

尔时金刚巧业菩萨摩诃萨。说此自部最上大明曰。

唵(引)尾说啰怛那(二合)吽(引一句)

尔时圣虚空藏菩萨摩诃萨。即入一切如来灌顶宝三摩地。如是入已。周遍从彼如来心中。出现金刚摩尼宝相。广大光明普遍照耀一切世界。以一切如来灌顶法。普为一切有情作灌顶已。复聚为一体。其光旋复入具德虚空藏菩萨摩诃萨心。然后即从虚空藏菩萨摩诃萨心。出现具德金刚手尊。周遍具有炽盛光藏。众色金刚大摩尼宝。灌顶宝等妙庄严具。庄严其身。执大金刚净摩尼宝标帜印契。出现如是大菩萨身已。广为一切世界一切有情。雨大珍宝等。出生诸义利。普令一切悉欢喜已。其所现身还复世尊大毗卢遮那如来。周匝金刚界大曼拏罗相应月轮中。依止而住。说此颂曰。

大哉一切正觉尊　　一切真实珍宝藏
汝此金刚宝部中　　出生世间诸义利
