
复次金刚手菩萨摩诃萨。宣说诸部法三昧成就教理。

谓先通说一切如来法三昧成就教理。颂曰。

念佛三昧法成已　　此说金刚中金刚
微妙金刚法相应　　即得最上佛成就

此佛所说觉智法门。

如来部法三昧成就教理。

金刚萨埵三摩地　　观想微妙金刚性
得成金刚萨埵尊　　金刚萨埵故此说

此佛所说金刚萨埵法门。

金刚部法三昧成就教理。

于降三世胜相前　　随念彼尊亦复然
吽吽吽吽此称时　　即得无上法成就

此佛所说降三世法门。

莲华部法三昧成就教理。

所有调伏世间相　　观想微妙金刚性
秫[亭*夜]秫[亭*夜]此称时　　即得最上法成就

此佛所说法金刚法门。

宝部法三昧成就教理。

一切义成就胜相　　观想微妙金刚性
悉[亭*夜]悉[亭*夜]此称时　　最上义利得成就

此佛所说法宝法门。

如上是为诸部法三昧成就教理。

复次金刚手菩萨摩诃萨。宣说诸部妙法智成就教理。

谓先通说一切如来妙法智成就教理。

妙法本来无文字　　三摩地智所出生
而彼诸法诸相门　　此说是为无生相
如是秘密印法用　　智者彼中应观想
一切文字智庄严　　刹那得成善逝果

此佛所说一切如来妙德法门。

如来部妙法智成就教理。

欲知诸如来真实　　应当净信此深经
若持若读信生时　　得彼无上法成就

此佛所说金刚萨埵法门。

金刚部妙法智成就教理。

为利罪业有情故　　如佛教敕善施作
破恶秘密法成时　　诸恶有情遍调伏

此佛所说金刚部法门。

莲华部妙法智成就教理。

本来自性皆清净　　此说乃为第一义
是中观想法无初　　速得诸法性成就

此佛所说观自在法门。

宝部妙法智成就教理。

广施有情诸财利　　普令圆满诸意愿
此为宝部施法门　　观想速得胜成就

此佛所说法宝法门。

如上是为诸部妙法智成就教理。

复次金刚手菩萨摩诃萨。宣说诸部三摩地羯磨成就教理。

谓先通说一切如来三摩地羯磨成就教理。

诸佛三摩地羯磨　　是即成佛菩提者
此中谛意观想时　　即得最上法成就

此佛所说觉智法门。

如来部三摩地羯磨成就教理。

金刚萨埵三摩地　　是即广大胜事业
巧施作利诸有情　　此中观想得成就

此佛所说金刚法门。

金刚部三摩地羯磨成就教理。

普为清净罪业故　　乃作能摧诸罪者
起诸有情破恶门　　生净信者得成就

此佛所说金刚出生法门。

莲华部三摩地羯磨成就教理。

自先清净一切罪　　广为一切作净已
然后起诸羯磨门　　此中观想得成就

此佛所说莲华法门。

宝部三摩地羯磨成就教理。

诸贫匮者诸所求　　悉令意愿皆圆满
我施一切诸义成　　此中成就无疑惑

此佛所说金刚宝幢法门。

如上是为诸部三摩地羯磨成就教理。

复次金刚手菩萨摩诃萨。宣说诸部微妙智成就教理。

谓先通说一切如来微妙智成就教理。

微妙金刚法常住　　一切修习依法用
是中诸相悉具圆　　即得五种神通法

此佛所说觉智法门。

如来部微妙智成就教理。

非阿阇梨非弟子　　或复别异诸学者
不应开示密印门　　及此秘密成就法

此佛所说执金刚法门。

金刚部微妙智成就教理。

微妙金刚胜法用　　鼻端吽字法相应
金刚忿怒等持门　　一切所作皆成就

此佛所说金刚法门。

莲华部微妙智成就教理。

微妙金刚胜法用　　作金刚视法相合
广大莲华等持门　　即得妙爱法成就

此佛所说莲华妙爱法门。

宝部微妙智成就教理。

微妙金刚胜法用　　作光明视极微妙
金刚大宝等持门　　得成召集诸财者

此佛所说金刚手法门。

如上是为诸部微妙智成就教理。

复次金刚手菩萨摩诃萨。宣说诸部眼智成就教理。

谓先通说一切如来眼智成就教理。

若印契若三摩地　　二种成就法相应
其犹空界净无瑕　　众星焕曜而观察
智者于彼善了知　　我此观察即佛眼
从是已后佛世尊　　一切仪轨得成就

此佛所说觉智法门。

如来部眼智成就教理。

彼一切相无所有　　若情若器亦复然
而彼影像随生时　　即于虚空界中见
世间若来若去相　　金刚眼观悉清净
此了知已供养时　　即得无上法成就

此佛所说金刚萨埵法门。

金刚部眼智成就教理。

智眼乃于空中见　　左右顺次而旋转
速疾于其虚空中　　还见如云而动散
见已彼无动散相　　智印元从金刚生
彼等诸印持结时　　即得智印眼成就

此佛所说金刚法门。

莲华部眼智成就教理。

所有黑白及赤黄　　见是四色光轮相
由彼秘密加持因　　即得金刚眼成就

此佛所说观自在法门。

宝部眼智成就教理。

虚空中如宝形相　　如彼金等众珍宝
由于空中观见时　　即得虚空眼成就

此佛所说金刚藏法门。

如上是为诸部眼智成就教理。

复次金刚手菩萨摩诃萨。宣说诸部最上羯磨成就教理。

谓先通说一切如来最上羯磨成就教理。

羯磨曼拏罗法用　　供养一切佛圣尊
妙爱快乐胜报圆　　相应即得佛成就

此佛所说觉智法门。

如来部最上羯磨成就教理。

秘密供养遍所作　　我此妙爱当观想
得彼最上法圆成　　获金刚爱胜威德

此佛所说胜欲法门。

金刚部最上羯磨成就教理。

秘密供养遍所作　　我此忿怒当观想
得彼最上法圆成　　得与降三世无异

此佛所说金刚手法门。

莲华部最上羯磨成就教理。

当知欲染皆清净　　谛意观想法相应
即此相应自相门　　以供养佛得成就

此佛所说观自在法门。

宝部最上羯磨成就教理。

金刚高举相相合　　顶礼心生于战悚
复常归命最上尊　　即得胜妙灌顶法

此佛所说金刚灌顶宝法门。

如上是为诸部最上羯磨成就教理。

复次金刚手菩萨摩诃萨。宣说诸部羯磨三昧秘密成就教理。

谓先通说一切如来羯磨三昧秘密成就教理。

欲等一切胜妙乐　　此常安住我心中
快哉利益有情门　　离染应知随宜说
今此羯磨三昧法　　即彼如来三摩地
观想供养佛世尊　　即得最上法成就

此佛所说觉智法门。

如来部羯磨三昧秘密成就教理。

我此妙欲普贤性　　常施一切有情乐
金刚萨埵等持门　　即得供养法成就

此佛所说妙欲法门。

金刚部羯磨三昧秘密成就教理。

我此普贤忿怒法　　为诸有情作利益
金刚降三世法仪　　即得供养法成就

此佛所说金刚手法门。

莲华部羯磨三昧秘密成就教理。

我此普贤妙爱性　　自获一切胜妙乐
调伏世间妙相门　　即得供养法成就

此佛所说金刚爱法门。

宝部羯磨三昧秘密成就教理。

我此普贤自在性　　施诸有情大财利
一切义成妙相门　　即得供养法成就

此佛所说一切义成就法门。

如上是为诸部羯磨三昧秘密成就教理。

复次金刚手菩萨摩诃萨。宣说诸部羯磨法性最上成就教理。

谓先通说一切如来羯磨法性最上成就教理。

自三摩地被甲印　　从右起至于正面
然后系鬘顶间安　　究竟常得善加护

此佛所说觉智法门。

如来部羯磨法性成就教理。

依法当于地中画　　善爱相及出生门
想其善爱者调柔　　然后令彼生敬爱

此佛所说金刚手法门。

金刚部羯磨法性成就教理。

当以右手头指甲　　地中画一夜叉像
次想打击彼眼门　　此能钩召善爱者

莲华部羯磨法性成就教理。

二手执持妙莲华　　观察贪性本清净
金刚观视善爱者　　得彼现前生敬爱

此佛所说法金刚法门。

宝部羯磨法性成就教理。

住金刚宝三摩地　　二手执持金刚宝
宝吽字法若相应　　能破一切善爱者

如上是为诸部羯磨法性成就教理。

复次金刚手菩萨摩诃萨。宣说诸部施作事业成就教理。

谓先通说一切如来施作事业成就教理。

供养羯磨法相应　　随所有事当观想
即以彼印表相门　　智者依法求成就

此佛所说觉智法门。

如来部施作事业成就教理。

秘密供养法相应　　金刚萨埵三摩地
随所有事依法仪　　速得秘密语成就

此佛所说执金刚法门。

金刚部施作事业成就教理。

本部秘密大供养　　忿怒三摩地作已
智者随事观想时　　速得所作法成就

此佛所说金刚忿怒法门。

莲华部施作事业成就教理。

住观自在三摩地　　意中想作供养已
智者随事观想时　　得彼一切事成就

此佛所说莲华法门。

宝部施作事业成就教理。

住金刚藏三摩地　　香等供养施作已
智者随事观想时　　刹那得彼诸成就

此佛所说金刚藏法门。

如上是为诸部施作事业成就教理。

复次金刚手菩萨摩诃萨。宣说诸部观想印契加持相应成就教理。

谓先通说一切如来加持相应成就教理。

微妙金刚胜法用　　佛相应住等引心
最上悉地得成时　　是为佛印成就者

此佛所说金刚手如来法门。

如来部萨埵加持相应成就教理。

大哉萨埵一切身　　一切普集我身住
我即萨埵此加持　　如应观想我成就

此佛所说一切如来大乘现证三昧。金刚萨埵法门。

金刚部金刚加持相应成就教理。

如其萨埵印亦然　　即如其印我亦然
如是观想法相应　　当求一切印成就

此佛所说执金刚法门。

莲华部法加持相应成就教理。

妙法印契诸法用　　微妙金刚当观想
一切皆是语印门　　即大萨埵三摩地

此佛所说观自在法门。

宝部羯磨加持相应成就教理。

彼一切佛灌顶法　　供养三昧胜成就
金刚羯磨求所成　　如应作此佛观想

此佛所说金刚羯磨法门。

如上是为诸部观想印契加持相应成就教理。

尔时世尊一切如来又复云集。咸共称赞具德一切如来转轮金刚手菩萨摩诃萨。颂曰。

金刚萨埵善哉者　　金刚大宝复善哉
善哉金刚妙法门　　善哉金刚胜羯磨
能善宣说此正法　　无上金刚秘密乘
一切如来秘密门　　大乘现证法中摄
