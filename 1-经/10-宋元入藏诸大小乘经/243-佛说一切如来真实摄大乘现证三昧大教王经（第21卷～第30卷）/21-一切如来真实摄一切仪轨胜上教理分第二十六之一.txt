
尔时金刚手菩萨摩诃萨即说颂曰。

诸恶见者离贪者　　此秘密法不相应
以其利诸有情因　　我于此法故宣说

复次金刚手菩萨摩诃萨。宣说诸部作用成就仪轨。

谓先所说如来部作用成就仪轨。

此中根本心作用成就仪轨者。行人先当入大曼拏罗。普观视已。次应依法以香华灯涂。结彼彼印作供养事。然后以金刚语起首持诵。其持诵仪者。谓应随处依法而住。期满四月。日日四时如教所说。以香华等作诸供养。后以一切如来大乘现证三昧一百八名。诵念称赞一切如来。依彼四种礼敬法仪。结四佛印。向于四方礼四如来。奉献己身承事供养。称念如是四大明曰。

唵(引)萨哩嚩(二合)怛他誐多(一句)布(引)儒(仁祖切)波萨他(二合引)那(引)野(二)阿怛摩(二合)喃儞哩野(二合引)怛夜(引)弥(三)萨哩嚩(二合)怛他(引)誐多嚩日啰(二合)萨埵(引)提底瑟姹(二合)莎[牟*含](引)(四)

唵(引)萨哩嚩(二合)怛他(引)誐多(一句)布(引)惹(引)毗户(引)迦(引)野(二)阿怛摩(二合引)喃儞哩野(二合引)怛夜(引)弥(三)萨哩嚩(二合)怛他(引)誐多嚩日啰(二合)啰怛那(二合引)毗诜左啰(引)(四)

唵(引)萨哩嚩(二合)怛他(引)誐多(一句)布(引)惹(引)钵啰(二合)嚩栗多(二合)那(引)野(二)阿怛摩(二合引)喃儞哩野(二合引)怛夜(引)弥(三)萨哩嚩(二合)怛他(引)誐多嚩日啰(二合)达哩摩(二合)钵啰(二合)嚩栗多(二合)野[牟*含](引)(四)

唵(引)萨哩嚩(二合)怛他(引)誐多(一句)布(引)惹(引)葛哩摩(二合)尼(引)(二)阿(引)怛摩(二合)喃儞哩野(二合引)怛夜(引)弥(三)萨哩嚩(二合)怛他(引)誐多嚩日啰(二合)葛哩摩(二合)酤(引)噜(引)[牟*含](引)(四)

然后随诸所欲。诸饮食等随意受用。无所舍离。但为求于自心成就。当于自身佛影像前。谛意观想。随其所欲。以金刚语持诵心明满八百遍。如应所求速得成就。

此佛所说金刚萨埵法门。

若欲求彼最上悉地法者。行人依法安布[巾*(穴/登)]像中。画世尊如来圣相。次当依彼四大士曼拏罗法用。随所爱乐色相庄严。画四大士安处月轮。其[巾*(穴/登)]四隅画本部贤圣。如是画已。行人当于彼[巾*(穴/登)]像前广设供养。如教所说。志心持诵满四月已。然后竟夜持诵至明旦时。即得一切如来真实等最上悉地之法。

此佛所说执金刚法门。

若欲求彼印成就者。行人于[巾*(穴/登)]像前。当结一切如来萨埵金刚印。随其意乐所求成就。当如教说不解是印。以金刚语持诵大明满百千遍。然后竟夜志心持诵。若疲倦时暂当止息。如本法仪旋复持诵。乃至最后炽盛光现。警悟发起语言表示。然后行人开前印缚。即得随欲色相隐身自在。一切事业皆悉能作。于一切印成结中间。如其所说一切成就。

此佛所说执金刚法门。

若欲求三摩地成就者。先应观想微妙金刚。后若三摩地门有所爱乐。即以相应心明修习先行。期满四月。然后竟夜端直加趺。正心摄敛寂静而住。至明旦时。即得如来等一切三摩地成就现前圆满。然后随所乐法皆得成就。

此佛所说金刚萨埵法门。

若欲求羯磨成就者。亦然依法持诵一月。志求成就。然当最后竟夜持诵。即得一切羯磨成就。

次当宣说诸成就事业。

诸有行人。依法若诵大明一遍。即于自他州城聚落悉能卫护。

若欲作诸标帜警悟成就者。行人当结甲胄印契。以牛头旃檀香涂众标帜。或复不涂亦能成就。所谓金刚杵钩箭手相。宝日轮幢齿行列。莲华螺轮舌相。羯磨杵甲胄牙拳印等。如是诸标帜相。依法所作悉能警悟。

若欲加持物像成就者。应当依法取孔雀尾作拂。以金刚杵破中成窍。色线缠缚。行人结彼萨埵金刚印。执所成拂。诵本大明依法加持。乃至得一切如来印契。警悟于彼。拂中见种种相。从是已后。彼孔雀拂。于行人身中依法出现一切色相。

又复若以此孔雀拂加持一遍。动摇于身。即能出现一切色相。

又复此拂能现世间一切所应如幻事业。

又复此拂能现一切佛菩萨像。乃至十方一切佛刹。所有一切如来。并其众会降魔军等佛神通业。诸变化事皆悉能现。乃至佛身端严诸相具足。亦悉能现。

又复若欲得敬爱成就者。行人当结一切如来萨埵印。依法持诵。乃至彼印炽盛光现。即法成就。从是已后。结前印时。即得一切如来来现其前作敬爱事。况余法耶。

又复若欲求彼世间最上成就者。行人应当依法持诵。期满一月诵八千遍。然后结印竟夜持诵。乃至彼印炽盛光现。即法成就。从是已后。若结前印。即得世间最上持明成就。

此佛所说执金刚法门。

如上是为如来部作用成就仪轨。
