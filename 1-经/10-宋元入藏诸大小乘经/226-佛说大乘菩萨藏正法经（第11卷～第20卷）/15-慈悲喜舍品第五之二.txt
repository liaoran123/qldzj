
复次大蕴如来。告精进行太子言。云何名为菩萨大悲之心。所谓菩萨求彼阿耨多罗三藐三菩提时。以大悲心而为先导。譬如士夫所有命根。以出入息而为先导。积集大乘菩萨。以大悲心为其先导亦复如是。又如转轮圣王以其轮宝而为先导。即能获得诸宝。圆具菩萨大悲为先导故。即能获得一切佛法。是故当知。菩萨大悲于一切众生而不弃舍。

复次太子。云何是菩萨于诸众生转大悲心。所谓菩萨观见世间一切众生。坚固执着诸有身见。彼所随逐乃至诸见。而为缠缚。菩萨为说断除执着之法。是为菩萨于诸众生转大悲心。又复菩萨观见世间一切众生。住颠倒处。以无常法计为常想。苦为乐想。无我我想。不净净想。菩萨为说断除颠倒之法。是为菩萨于诸众生转大悲心。又复菩萨观见世间一切众生。颠倒取着诸染欲事。于所生母及诸姊妹起贪染心。菩萨作是思惟。怪哉世间罪业众生。爱着欲境非圣所行。邪行充满。原其所生。居母胎藏次由母产。云何于今反生欲意。姊妹同体出一母胎。岂以染缘共期和合。坏极破坏最极破坏。恣贪嗔痴破毁身心。无智所坏摧灭正法。建立非法行险难法。趣入地狱饿鬼畜生境界。譬如狐群于其夜分入弃尸林中。起恚恶相伺其所食。世间颠倒染着众生亦复如是。又如世间生盲之人。不能瞻视诸有色相堕险恶处。染着众生亦复如是。又如猪群食其残弃不净之物。染着众生亦复如是。以颠倒染缘为染污所坏。入魔境界魔索系缚。欲泥陷没。菩萨为说断除染爱之法。是为菩萨于诸众生转大悲心。

又复菩萨观见世间一切众生。为五盖所覆。欲箭所射处处爱着。眼见色已着所爱境。耳闻其声。鼻嗅其香。舌了其味。身觉其触。随诸所爱而生取着。苦哉众生违害处多。亲附恶友互求财利。与彼恶友同其知解。得无义利互为损恼。多诸惛沉睡眠恶法。懈倦迷闷。无智随逐起诸恶作。此等众生为客尘烦恼。染污其心起诸疑惑。此等众生不能决定获得最上甚深佛法。菩萨为说断除盖障等法。是为菩萨于诸众生转大悲心。

又复菩萨观见世间一切众生。起诸慢心。谓慢过慢慢过慢。我慢增上慢卑慢邪慢。如是七慢。一者于劣计胜。二者于胜计等。三者于胜计胜。四者恃所执我。五者计己多德。于增上功德法而起慢心。六者计己少分劣他。七者谓己有德。以慢心故所应称赞而不称赞。所应礼奉而不礼奉。不敬耆宿。于师尊所不能听受。于智者所不能请问。何者是善。何者不善。何者所应亲近。何者不应亲近何者应作。何者不应作。何者有罪。何者无罪。何者是正道。何者是三摩地。何者是解脱。如是等法不能请问。菩萨为说断除一切魔障之法。是为菩萨于诸众生转大悲心。

又复菩萨观见世间一切众生。爱绳所缚。所谓爱乐男女妻妾财利等事。以爱着故。是即爱乐生死险难三涂恶趣。三有缠缚拘束身心不得自在。以不自在故造诸罪业。菩萨为令彼悉趣向涅盘圣道。宣说正法。是为菩萨于诸众生转大悲心。

又复菩萨观见世间一切众生。离善知识近恶知识。以近恶故染着十种不善之法。谓杀生偷盗邪染妄言绮语两舌恶口贪欲嗔恚邪见。菩萨欲令一切众生为善知识之所摄受。息除一切不善之业。积集清净十善业道。宣说正法。是为菩萨于诸众生转大悲心。

又复菩萨观见世间一切众生。痴所覆障。无明黑暗而常随逐。执着我人众生寿者补特伽罗作者受者我我所等。菩萨为令如是一切众生。慧眼清净诸见断灭。宣说正法。是为菩萨于诸众生转大悲心。

又复菩萨观见世间一切众生。沉没生死不能解脱。五蕴杀者常所杀害。菩萨为令解脱五蕴。超越轮回旷野险难。出离三界。宣说正法。是为菩萨于诸众生转大悲心。

又复菩萨观见世间一切众生。作诸不善。如棘刺树虽生无成。造不善业亦复如是。此世他世五趣轮回。不能顺向涅盘圣道。菩萨为其开涅盘门使令趣入。宣说正法。是为菩萨于诸众生转大悲心。

复次太子。菩萨如是观察世间诸众生故。以十种相转大悲心。何等为十。一者无谄诳心转。虚空出离故。二者深固心转。能善出离故。三者无虚假神通转。正道出离故。四者无屈曲心转。止诸曲心善出离故。五者真实心转。于一切众生悉无高下平等出离故。六者随护他转。自心清净善出离故。七者坚固慧心转。离动静心而常安住善出离故。八者弃舍己乐转。无爱着出离故。九者随授他乐转。利他出离故。十者荷负众生极重檐转。坚固精进善出离故。菩萨摩诃萨以如是等十种胜相。于诸众生转大悲心。又复菩萨或有众生。应以大乘法得出离者。即起悲心而为出离。此说是为菩萨大悲。

又复众生应修布施净戒安忍精进静虑胜慧法者。即起悲心随应出离。此说是为菩萨大悲。

又复众生应修念处正勤。神足根力觉道。欢喜根本最胜事业。及次第诸定。乃至十善业道广大章句。随应为转。从悲心起佛自然智。而为饮食资养慧命。此说是为菩萨大悲。

又复菩萨自诸所行极善所作。起大悲心。随诸众生应何所作。悉能圆满众生意乐。此说是为菩萨大悲。若诸菩萨摩诃萨。具足如是大悲心者。即能观察众生。悉令获得如是等法。此乃菩萨思惟愍念起大悲心。

复次太子。云何是为菩萨喜心。所谓菩萨于诸善法。随所思念适悦欢喜。闻诸善法。不惊不惧不生懈倦。蠲除一切别异心意。安然爱乐一切法乐。心喜身顺。自心清净欢喜意生。睹如来身相好庄严。勤求爱乐增上适悦。听法无倦。依法修行欢喜爱乐。诸来恶语欢喜忍受。随所生起诸欢喜法。于一切众生起无碍心。广为宣说令生胜解。无秘惜心摄伏悭吝。随所求者欢喜而施。面常熙怡摄护毁戒。尊敬持戒常生清净。自所修行得清净已。超越一切恶趣怖畏。欢喜安慰一切众生。诸来恶语起触娆者欢喜忍受。施诸眼目及身分时。欢喜甘忍。心无间断常生悦乐起欢喜心。尊重师长。尊胜己者不生轻慢。面常熙怡含笑先言。离诸颦蹙谄曲心意。杂乱语言欢喜悉除。喜心爱乐诸出离法。仰敬师尊如诸菩萨。顶重正法犹护己身。尊奉如来如惜其命。钦承师范如其父母。爱念一切众生如所生子。遵轨范师如护眼目。敬修行者如护头顶。信受诸波罗蜜多如固手足。重说法师如爱妙宝。勤求正法如重良药。赞奉医王如水上善。太子。如是所说是为菩萨喜心。若住喜心菩萨摩诃萨。于一切时常得欢喜。勤求正法曾无懈倦。起欢喜心修菩萨行。

复次太子。云何是为菩萨舍心。所谓舍者。有其三种。何等为三。一烦恼舍。二自他随护舍。三时随时舍。云何名烦恼舍。谓恭敬不高。不恭敬不下。得利无领纳。失利无恼恚。见诸持戒及毁戒者平等其心。称赞不喜。讥谤不恚。毁辱能安。誉美无动。于诸苦法善能决择。于诸乐法常所伺察。随顺不着违害不断。于善恶友住平等心。善作恶作亦复无二。爱非爱境平等而舍。多闻无闻悉无领受。善说恶说都无违顺。安慰过失二俱平等。等心爱念自他众生不惜身命。于上中下一切众生平等照明。于美恶相住平等法。于真妄中自实清净。太子如是所说。菩萨自无种类舍心清净。此说是为诸烦恼舍。云何名为自他随护舍。所谓菩萨当段取身肉。行布施时住于舍心悉无所求。身无所作。语无所作。中亦无动。无眼相无色相。乃至无意相无法相。一切无动。此名为舍。恶作无害亦名为舍。善作无动亦名为舍。自他俱忍亦名为舍。诸所饶益及不饶益住平等心。亦名为舍。无诸诤讼名最上舍。自心决定。亦名为舍。伺察自他悉无所害。菩萨住等引心而行于舍。然菩萨舍。不同诸佛世尊所行舍法。何以故。菩萨摩诃萨。于其舍法现前了知常所修作。于诸善法而常勤求。知时随时而行舍故。云何名为时随时舍。所谓菩萨观见众生非法器者。无闻之者悉住舍心。又于衰毁讥苦一切众生亦住舍心。又于声闻乘法。决定超越而舍。于布施时行持戒舍。于忍辱时。行布施持戒忍辱精进舍。于精进时行持戒舍。于禅定时行布施舍。于智慧时行五波罗蜜多悉圆满舍。此说是为时随时舍。诸所应作及不应作。彼一切法悉住平等。亦名为舍。诸住舍行菩萨摩诃萨。乃至于彼诸善法分悉名为舍。太子。如是所说。皆名菩萨摩诃萨于一切众生起慈悲喜舍之心。

尔时世尊释迦牟尼如来。告舍利子言。彼时大蕴如来。为彼精进行太子。说慈悲喜舍法已。即复宣说六波罗蜜多。何等为六。所谓布施波罗蜜多。持戒波罗蜜多。忍辱波罗蜜多。精进波罗蜜多。禅定波罗蜜多。胜慧波罗蜜多。如是宣说诸波罗蜜多。令彼精进行太子。发勤精进如理修行。
