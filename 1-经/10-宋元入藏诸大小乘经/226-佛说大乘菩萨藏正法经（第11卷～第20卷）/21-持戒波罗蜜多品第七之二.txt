
佛言舍利子。云何名为善法。当知善法厥有三种。谓身语意善所行故。诸菩萨摩诃萨。如是安住善所行者。能于菩萨藏正法。勤求修习即得菩提。而常随逐。

尔时世尊。欲重明斯义。说伽陀曰。

身业常当善修作　　此是诸佛所宣说
随处亲近阿阇梨　　即得多闻善境界
补特伽罗胜义者　　当起慈心利众生
语言妙乐无爱憎　　所说闻者生乐欲
随诸相法无恚恶　　极善意乐悉平等
修习不生罪欲心　　慈心观察常尊重
得闻如来净教已　　应当尊重于正法
由其尊重正法因　　速得成证菩提果

如是十种善法。菩萨能安住已。即于菩萨藏正法勤求修习。亲近承事诸阿阇梨。随诸所作。总略乃至给奉水瓶。复次舍利子。菩萨有十种发心。何等为十。一者菩萨发如是心。痛哉世间一切众生疾恼之身。四蛇奋毒牙相违害。积集诸苦生多过失。痈疽疮癣风癀痰癊起众疾状。眼等诸病历多艰苦。极增违害速疾破坏。是不坚实。羸劣衰朽速趣命终。弃于林中无一可乐。我当令一切众生厌此不坚实身。悕取坚固真实之身。

舍利子。此是菩萨第一发心。由发心已。能于菩萨藏正法勤求修习。亲近承事诸阿阇梨随诸所作。总略乃至给奉水瓶。

尔时世尊。欲重明斯义。说伽陀曰。

诸界如蛇毒猛恶　　四种互相为依止
各各咸兴恚害多　　于身广生大病恼
眼耳二处生诸病　　鼻舌所生病亦然
唇齿生病苦复深　　及余疾患偏身起
痈疽初起生疼苦　　疮癣旋生痛剧增
余诸疾患起多门　　由此于身遍缠绕
此身既生诸病恼　　积集诸苦在其身
无义无利损害多　　速疾销亡身谢灭
一弃林中何所有　　无常迅速不坚牢
谛观如是臭秽身　　与诸病苦为依聚
应修贤善诸事业　　当来回作佛身因
捐弃如是众恶身　　破毁衰残而迅速
佛身成办圆众德　　不可思议大法身
回观如是众苦身　　诸漏遍增不可乐
当知别无诸漏法　　即以此身为漏因
暂居炎热欲清凉　　或处凝寒思庇覆
痛哉此身何所乐　　老死常萦损害多
厌寒怖热恼其心　　一切堕落皆破坏
智者应修士夫业　　愿得最上真实身
堪任亲近阿阇梨　　厌弃此身虚幻体

舍利子。此是菩萨第一发心。

复次舍利子。二者菩萨发如是心。痛哉世间一切众生不坚实身。断灭摧毁破坏离散。舍利子。譬如世间工巧窑师。造诸瓶器随量大小。虽有所成即归破坏。世间众生虚幻所成不坚实身亦复如是。又如大树枝叶扶疏花果茂盛。虽可爱乐即归堕落。世间众生不坚实身。如成熟果亦复如是。又如清夜露滴草头。日光照触旋有即无。世间众生不坚实身。不久暂停亦复如是。又如世间大海江河流注不断。水中聚沫旋有即无。世间众生身如聚沫不可撮摩亦复如是。又如天雨水滴成泡。旋灭旋生不能暂住。世间众生不坚实身自性劣弱亦复如是。舍利子。菩萨欲令众生厌弃如是不坚实身。悕取坚固真实之身。此是菩萨第二发心。

尔时世尊。欲重明斯义。说伽陀曰。

如世巧匠造瓶盆　　杖轮埿等共成器
一切同归破坏门　　众生寿命亦如是
又如大树盘根广　　枝叶扶疏花果繁
一切同归堕落门　　众生寿命亦如是
又如草端承露水　　日光照灼倏然无
眼境不停须臾间　　众生寿命亦如是
又如大海江河水　　水中聚沫劣无坚
众生虚幻羸弱身　　等彼聚沫皆无实
又如天雨广流注　　水中旋复起浮泡
刹那观境即空无　　不坚实身亦如是
不坚实身生实想　　实中还起不实心
彼人不入真实门　　此邪思惟妄境界
实中若作真实想　　不实当生不实心
彼人得入真实门　　此正思惟真境界
若起真实心想已　　承事师尊奉水鉼
回此虚幻不实身　　常得坚固真实体

舍利子。此是菩萨第二发心。

复次舍利子。三者菩萨发如是心。痛哉世间一切众生。不能如是思念。我于生死长夜之中。远离善知识。亲近恶知识。发起懈怠下劣精进。邪见所覆痴冥疲乏。无施无爱无诸善作。唯造恶业果报成熟。感诸不善当得身相。贪爱增剧羸瘦憔悴。或生饿鬼趣中。不能活命以火为食。经多百岁多千岁多百千岁不闻水声。何况得饮。我今回发是心。愿当亲近习行善法近善知识。由如是故当得人身。善能活命行诸布施。乃至损弃躯命。亲近承事诸阿阇梨。于菩萨藏正法。勤求修习随诸所作。总略乃至给奉水瓶。此是菩萨第三发心。

尔时世尊。欲重明斯义。说伽陀曰。

世间所有善知识　　应当往彼常亲近
不能数数近善因　　由是不生诸善行
以其亲近恶友故　　即常远离贤善人
懈怠下劣精进心　　悭疾谄诳生过失
不行布施无爱乐　　一切善法不能行
果熟当招瘦弱身　　或生饿鬼诸境界
长夜眠伏于生死　　蕴报痴冥怖畏多
饮食俱无饥渴增　　备受广多诸苦恼
经历多百千岁中　　渴苦不闻水之声
布施善道不复观　　不得世间诸善相
我今回发如是心　　世间人身极难得
誓愿亲近阿阇梨　　速获圆满诸善行
常当远离恶知识　　常得亲近贤善人
捐弃身命不为难　　愿作菩提胜根本
于阿阇梨起尊重　　恭信发生清净心
顶奉承事我所行　　愿作菩提胜根本

舍利子。此是菩萨第三发心。

复次舍利子。四者菩萨发如是心。世间众生应如是念。我于长夜中。远离善知识亲近恶知识。发起懈怠下劣精进。痴冥疲乏无忍无爱。无诸善相。心困身倦如被打击。众苦逼迫娆乱众生。若无彼缘宁招罪至。由是广造诸不善业。以其不善之业果报成熟。当堕牛畜驼驴趣中。不能活命。于彼趣中以草为食。咀嚼[齒*齊]啮捶打怖畏负重困苦。远离一切施等善相。我今回发是心。亲近善友当得人身。不惜躯命广行布施。作诸善业。亲近承事诸阿阇梨。于菩萨藏正法。勤求修习随诸所作。总略乃至给奉水瓶。此是菩萨第四发心。

尔时世尊。欲重明斯义。说伽陀曰。

众生长夜居险恶　　于诸圣道不了知
驼驴畜类趣中生　　备受广多诸苦恼
当来若得人身相　　广作贤善诸事业
趣向菩提正道门　　此是智者之胜相
我当发起尊重彼　　已能善住佛法者
奉阿阇梨教诲言　　愿作菩提胜根本
过去不思议劫中　　于生死轮循环转
遍历无义无利门　　不能修作布施行
处世不能自活命　　懈堕远离善知识
常随恶友教诲言　　随转还归恶趣地
相续驼驴中杻械　　系缚拘絷捶打身
远离善友果报成　　牛畜趣中业不坏
驼驴趣类受生已　　连环执缚苦恶深
杖木鞭笞负重多　　善友尔时难亲近
人身最极为难得　　善友亲近亦复难
刹那亲近善功成　　历久能扳诸艰苦
若能善修身语业　　精进远离诸过失
心安命活众所行　　我乃亲近善知识
奉阿阇梨无谄曲　　从是我发菩提心
菩提圣道广宣扬　　遵仰师尊常爱重
涂香种种妙香等　　众妙衣服及末香
异品庄严宝花鬘　　二足圣尊伸供养
十方现住一切佛　　开示胜义利众生
普放金色大光明　　无边色相为供养
如佛所放妙光已　　广供人中调御尊
菩提正道清净因　　诣菩提场愿证果

舍利子。此是菩萨第四发心。

复次舍利子。五者菩萨发如是心。世间众生应如是念。我于长夜中。远离善知识亲近恶知识。发起懈怠下劣精进。痴冥疲乏无忍无爱。无诸善相都无所念。痛哉世间一切众生不能思念。一切物命同一身肉。若存若坏其肉无异。食啖之者。谓之无罪亦无罪相。谓之无福亦无福相。乃至海岸边极辽夐之方。诸有众生其见无异。无罪无福。由此缘故。若罪若福不能了知。以不知故。近恶见者增长痴暗。不知善道唯造罪业。以其广造不善业故。果报成熟得下劣身相。乃至堕在地狱趣中。受地狱苦吞热铁丸。考掠捶打。杻缚悬吊。将趣死边业还令活。经多千岁不闻乐声。何况乐触。斯由不知罪福不造施因。智者应念。我今回发是心。亲近善友。当得人身。不惜躯命。广行布施作诸善业。亲近承事诸阿阇梨。于菩萨藏正法。勤求修习随诸所作。总略乃至给奉水瓶。此是菩萨第五发心。

尔时世尊。欲重明斯义。说伽陀曰。

为由亲近诸恶友　　恶心欺诳于他人
罪业邪见为所依　　故我广兴于罪业
边极辽夐众生类　　恣啖饮食无足心
皆谓罪福悉无因　　亦无苦楚诸报应
此等如是罪业见　　数数亲近于恶友
一向艰恶罪殃深　　由斯速堕于地狱
纵得人身经千转　　旋堕三种恶趣中
不见正等正觉尊　　出现世间堪归向
所有世间善知识　　极善名称悉不闻
我若当来得人身　　广修贤善诸事业
世间人身最难得　　众生寿命亦复难
如来正法极难闻　　诸佛出世实难值
纵得人身斯难者　　速得圣道转复难
我若值佛出兴时　　遵一切智清净教
所有身语意三业　　发起一切诸过罪
于不究竟苦果中　　誓愿不复还修作
若复内心清净故　　罪业因果亦复然
于不究竟苦果中　　如彼内心皆清净
所有极善身语意　　世间无智诚难作
唯除亲近阿阇梨　　愿作菩提胜根本
当知正道名圣道　　如其意乐善宣说
当入无诳精进门　　作佛菩提胜根本
菩萨如是发心已　　顶重师尊给水瓶
智慧方便即圆成　　是为菩萨广大行

舍利子。此是菩萨第五发心。

复次舍利子。六者菩萨发如是心。世间众生应如是念。我于长夜中。远离善知识亲近恶知识。无善乐欲。于师尊智者。不能谦下恭信百种称赞亲近礼奉诚谛合掌作诸善业。但以慢心增长。造多不善。由其所作不善业因果报成熟。纵得人身。羸瘦憔悴不能活命。不能行施。虽生人中其性悭吝。加复贫困。或作奴仆。为他所使他所系属。如耽欲飞禽于空中行。随所住处惊怖艰险。邪见众生亦复如是。破毁净戒。而常习行三不善根。在四趣中。五盖所覆。常行六种。不能尊重师长之法。于其七种善妙正法。不能遵奉。起八邪法入邪定聚。于九恼处常起恼害。常行十种不善业道。于非道中坚猛而入。向地狱门背生天道。远善知识近恶知识。顺魔意乐舍离善法。行不善法。打击怖畏艰苦随生。施作种种不饶益事。以是缘故不能爱乐行布施等。我今回发是心。亲近善友当得人身。不惜躯命广行布施。作诸善业。于菩萨藏正法。勤求修习随诸所作。总略乃至给奉水瓶。此是菩萨第六发心。

尔时世尊。欲重明斯义。说伽陀曰。

近恶友故增憍慢　　亲近还经多劫海
人中若受奴仆身　　长夜轮回于三有
难得人身历艰苦　　最上身相极难得
善妙色相亦复难　　诸佛出世极难值
我当亲近贤善友　　显示菩萨正行道
菩提心宝广大增　　多俱胝劫愿获得
身不坚牢如泡沫　　复如幻化歌戏等
如其所见在梦中　　觉了无实悉虚假
寿数将尽命促少　　犹如云电不久停
刹那命尽转蕴时　　舍不实身求实体
时分转易迅速住　　当须摧堕憍慢山
虚假和合三世中　　漂流不思议劫海
弃舍于身离诸爱　　于其寿命亦无惜
蠲除憍倨我慢心　　顶重师尊常承事
世间师尊极胜上　　如其父母等无差
息除憍倨我慢心　　尊重精勤奉诸作
菩萨无上菩提分　　菩萨胜行同分者
爱乐尊重坚固心　　愿诸所作皆勤勇
慢爱行时慢增长　　除断慢法不能知
由智金刚碎无余　　大憍慢山皆摧堕
令他修胜菩提行　　最胜安处菩提场
正法摧伏诸魔军　　救度四生烦恼众
十方一切病苦者　　不能自厌不净身
我当发起慈悲心　　愿作三世所归趣
广行布施波罗蜜　　复能学佛戒功德
谛观忍辱行周圆　　我发精进最上道
圆具禅定波罗蜜　　随心所起善安住
胜慧方便亦复然　　愿奉师尊修施行
增长此诸福威力　　不可思议智慧善
自他意乐悉尊高　　修学圆成真法器

舍利子。此是菩萨第六发心。
