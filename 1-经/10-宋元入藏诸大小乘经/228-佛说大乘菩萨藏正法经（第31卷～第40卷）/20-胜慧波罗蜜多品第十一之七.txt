
尔时佛告舍利子。汝等勿谓精进行太子得授记已。起于异见而生疑惑。所以者何。是精进行太子。已于过去九十九俱胝岁。亲近供养尊重赞叹。大蕴如来及声闻众。亦以饮食衣服卧具医药。精勤给侍悉令充足。以本愿故彼佛世尊。与授阿耨多罗三藐三菩提记。于未来世过阿僧祇劫当得作佛。号曰宝身如来应供正遍知明行足善逝世间解无上士调御丈夫天人师佛世尊。其佛有八十那庾多大声闻众。皆阿罗汉。诸漏已尽无复烦恼。心得自在到于彼岸。舍利子。复于彼时。有王出世名曰善现。其王唯以善法化治人民。转正法轮行精进行。四兵严卫七宝具足。所谓轮宝象宝马宝摩尼宝女宝主兵宝主藏宝。如是七宝殊胜无比。复有大城名阎浮檀金。其城东西修广十二踰缮那。南北亦等七踰缮那。其国人民离诸艰苦。所须如意。有大神通受胜妙乐。如是有情充满其中。有大长者名曰善慧。珍宝具足受用无乏。其诸库藏悉皆充溢。于诸佛所植众善本。而为诸佛之所印可。舍利子。尔时宝身如来应供正等正觉。观彼善慧长者。审知其器堪可任持。菩萨藏正法之器。是诸佛法器。如是知已。即诣其所现大神力。于虚空中结跏趺坐。随应为说菩萨道法。而复称赞三世诸佛。舍利子。时彼长者闻说法已。深心爱乐信解清净。生大欢喜。于千岁中。即以饮食衣服卧具医药种种所须。礼拜供养尊重赞叹宝身如来及声闻众。满千岁已而无懈倦。作是誓言。愿我当成阿耨多罗三藐三菩提。时彼如来闻是誓已。即为授记。舍利子。汝勿谓善慧长者得授记已。起于异见而生疑惑。我于彼时愿求菩提。亦以饮食衣服卧具医药。于千岁中。供养恭敬尊重赞叹宝身如来及声闻众。彼佛世尊。不与我授阿耨多罗三藐三菩提记。

尔时宝身如来告善慧言。汝于未来世过阿僧祇劫当得作佛。号曰然灯如来应供正遍知明行足善逝世间解无上士调御丈夫天人师佛世尊。彼佛法中。有王名阿阇世。其王有城名莲华具足。彼国人民离诸苦难。多所安隐随意成就。舍利子。复于彼时。有王名大娑罗。其王有子名具足灯。威德自在面貌端正。众相具足人所爱乐。库藏充满受用无乏。时阿阇世王。即以半国委付其政。时具足灯。既即位已亦以善法化治人民。舍利子。是具足灯。乃于后时诞生太子。色相端严最胜圆满。清净莹澈犹如池沼。具三十二大人之相。威光晃耀犹如日轮。其王即时心生欢喜。乃与立字名曰然灯。尔时其王。召婆罗门占相其子。时婆罗门而白王言。今太子者宿植善本。当证阿耨多罗三藐三菩提。必定不久得大神通。尔时净居天子。于色究竟天忽然没已。诣太子所头面礼足右绕三匝。为彼太子说伽陀曰。

往昔于因中　　积集诸功德
悟无上菩提　　犹如胜仙幢
盛年具威势　　迁谢疾如风
壮色老所侵　　世间不可乐
以衰老所逼　　厌苦求解脱
应当善思惟　　光景不久住
善哉大智者　　速疾求出离
于此菩提道　　坚固持净戒

尔时净居天子说伽陀已。已初夜分即为太子。警觉开示令生信解。舍家出家。当得阿耨多罗三藐三菩提。具大威德名称远闻。时彼太子既授其教。于佛法中精勤信解。随顺修学阿耨多罗三藐三菩提法。舍利子。尔时具足灯王。闻是太子舍家出家得阿耨多罗三藐三菩提已。即遣使者往诣燃灯佛所。具宣教敕。唯愿大慈怜愍于我。愿时速还。若不时来即严四兵我当自往。舍利子。时具足灯王。复召群臣共议斯事。即时严驾奉迎世尊。见佛身相端严殊特。叹未曾有。各起恭敬头面礼足。而白佛言。唯愿世尊。于阿阇世王。深心怜愍饶益我等。舍利子。尔时然灯如来受王请已。其王即与二十俱胝王诸眷属及四兵众。随佛世尊。前后围绕。往诣王宫。而王即以衣服饮食床褥汤药一切乐具。悉令充足。随所爱乐而用供养。时佛世尊。为说法要。多所度脱。顶礼佛足右绕三匝。涕泪悲泣深怀恋慕。尔时然灯如来。复与二十俱胝大阿罗汉。即时往诣阿阇世王莲华具足大城。舍利子。尔时阿阇世王。闻佛然灯至其城已。即敕人民。于其城中四衢巷陌咸使清净。瓦砾荆棘悉令屏除。香水洒地无诸尘坌。散众名华积至于膝。宝瓶香炉其烟弥布。种种宝衣处处垂下。击鼓角贝其声相续。涂香华鬘充满其中。胜妙庄严昔所未有。彼国人民随自供养。无诸贸易咸所乐观。舍利子。尔时阿阇世王。复以种种华香璎珞。烧香粖香。衣服缯盖幢幡伎乐。歌颂赞叹奉迎如来。于自宫中礼拜供养。时王即得胜欢喜心。妙吉祥心。无障碍心。离热恼心。安隐而住。舍利子。复有长者居士婆罗门等。亦以如上种种供养。往诣佛所。头面礼足瞻仰世尊。尔时有一梵志名曰妙宝。与其徒众五百人俱住呬末河侧。常持三种曼多啰法。所谓儞揵吒法。该吒婆法。恶刹啰钵捺法。时彼徒众。悉能通达此三种法。彼自记别。诵是文句世间最胜。是大丈夫为轨范师。舍利子。彼时复有宝云梵志。亦与徒众五百人俱。于彼学习自谓究竟。是时宝云而白师言。我于本法已得通达。今欲还诣本所生处。当求五百金钱用酬教诲。是时宝云。渐次经历国邑聚落。至莲华具足大城。见彼城中庄严殊妙。即时往问。今此城中作何胜事。彼共告言。仁者当知。今佛世尊然灯如来。与八十俱胝大阿罗汉。八万四千大菩萨众。见处王宫。演说正法度脱一切。其国人民庄严乃尔。是时宝云闻是事已。发清净心生大欢喜。作是思惟。佛世难遇。如优昙钵华时一现耳。我今当以所求金钱。持用买华以散佛上。渐次游行见一童女。手持七枝优钵罗华。是时宝云告童女言。此华殊妙从何所得。我今欲以五百金钱贸易此华。作妙华鬘。持以奉献然灯如来。尔时童女闻佛名已。宿善根力而作是言。今我此身堕生死中。宜自开寤。宝云闻已即告童女。汝适何言。童女答云。我于往昔阿僧祇劫。于佛法中积集善利。或以真珠琉璃金银珂贝。象马牛羊辇舆车乘。婇女眷属。头目髓脑身肉手足。若内若外。一切财物悉皆布施。深净信解。舍家出家行菩萨道。于一切法离诸障碍。无芥子许不舍身命。汝何于我而生轻侮。是时童女。即持优钵罗华。往诣然灯佛所。持以上佛。佛即受之。

尔时世尊。复有百千俱胝那由陀众恭敬围绕。佛于其中。威德巍巍广大清净。而是童女叹未曾有。即时发起最上胜心。增长爱乐。舍利子。时宝云梵志亦诣佛所。发净信心顶礼双足。瞻仰尊颜目不暂舍。见彼人众悉以上妙法服。奉献然灯如来。时彼宝云作是思惟。我今何有殊妙法服而为供养。即以所著鹿皮之衣。持用上佛。时会人众见是事已。即生毁呰。作是语时彼鹿皮衣。忽然变作七宝所成。是时宝云心大欢喜踊跃无量。即以奉献然灯如来。而作是言唯见哀愍愿垂纳受。是时如来即为受之。复以五枝优钵罗华。供散佛上普及众会。

尔时复有无数天子。持天曼陀罗华摩诃曼陀罗华。曼殊沙华摩诃曼殊沙华。而散佛上。于虚空中作天伎乐。歌咏赞叹。以神通力复现无数优钵罗华。其华千叶异香弥布。旋覆空中化成华盖。以为供养。舍利子。尔时宝云梵志。即于燃灯佛所。经十二岁净心奉事。由胜进力以本愿故。获金色髻。而作是言。唯愿世尊安慰于我。令我坚固早成阿耨多罗三藐三菩提记。
