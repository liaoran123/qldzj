
复次舍利子。菩萨摩诃萨得不退转神通。或以意想或以事业。皆是所作游戏神通。复于处处广大安住。现诸所作。彼有所作。神通智力世间最上。于所作事。虽具诸相善能决择。而复现证世出世间第一之法。菩萨神通示无尽相。犹若虚空遍一切处。菩萨神通。现一切相色无色等。复能随顺入一切声。然于前际音声平等。菩萨神通。观察一切有情心行。于其体性随缘显现。于诸劫中随其思念。前际后际无有间断。一切唯现神境变化。决定现前无别行相。菩萨神通达漏尽智。观时分已而无超越。胜出世间决择诸法。所有一切声闻缘觉之所难测。菩萨神通其义甚深。慑坏群魔制伏外道。于菩提场。而能总持一切佛法。志求正觉。随其种类转正法轮。而善调伏一切有情。至灌顶位得法自在。

舍利子。此不退转神通菩萨摩诃萨。所作事业悉无我慢。其心清净正善调伏。光洁自在。离诸染欲及随烦恼。微妙寂静所有善业。而悉成就。于禅定解脱三摩地三摩钵底。起正思惟于生死中都无系缚。所以者何。谓彼生业。诸烦恼缚颠倒执着。皆悉解脱。是故于生死中都无系缚。而复不坏大乘成证一切佛法。然彼佛法。十方谛求了不可得。又一切法皆顺佛法。是故佛法即一切法。若一切法如实寻求亦不可得。于算数道及非算数。平等超越无有少分。此说无法亦无非法。若能于法非法遍能了知。是故于此都无住着。又诸法义亦非住着。若着于义非大义利。若复于义非义悉无所住。设见于义而智无碍。若智无碍则无遍计。若无遍计则无有对。若无有对则无所住。若无所住则无间断。若无间断则无虚作。若无虚作则无迷乱。若无迷乱则无我我所。若无我我所则无诤论。若无诤论是沙门法。若无诤论是沙门法。则喻彼虚空。亦如平掌。若喻虚空亦如平掌。彼则不堕欲界色界及无色界。若一切处而无所堕。则无形色。及无显色。亦无分位。若无形色无显色及无分位。彼则如是随顺觉悟。若能如是随顺觉悟。彼则如是随所觉悟。云何说此随顺觉悟及所觉悟。谓若了知彼极微法皆不可得。说此是为随顺觉悟及所觉悟。应当于此平等入解。即能成就菩萨摩诃萨希有之法。云何菩萨摩诃萨希有之法。所谓于慈无我悲无众生。喜无寿者。舍无补特伽罗。布施无彼悔与心持戒生彼寂静心。忍辱发彼无尽心。精进发彼最上心。禅定离彼散乱心。胜慧无彼戏论心。念处无念处作意心。正断随彼生灭心。神足离彼嬉戏心。于信进念定慧。起彼无碍自然平等入解心。如是五根五力。起彼无能损坏屈伏心。于七觉支。起彼分别菩提心。于八圣道。起彼观察正解心。于奢摩他。起彼平等心。于毗钵舍那。发起观察圣谛希有遍知心。成熟有情。发彼本清净心。于彼法界摄受正法。无杂乱心。于无生法忍。起不可得心。于不退转地。起转无转心。于相所获。起无相心。庄严菩提道场。起彼顺三界心。制伏群魔。起彼摄受有情心。于诸法自性菩提。起彼顺觉悟心。于转法轮。起彼无所转心。于大涅盘。起彼随现轮回自性平等心。舍利子。如是所说。是为菩萨摩诃萨于随顺觉悟及所觉悟而能成就希有之法。

复次舍利子。云何禅定。谓诸菩萨于彼禅定无所耽着。能于如来三摩地而得圆满。又复不乐禅悦之味。诸菩萨虽复于身适悦。而无取着。复于禅定常乐大悲。以是缘故留诸惑染。又于禅定不退等持。以是缘故厌离欲界。复于禅定修神通业。以是缘故。了知一切有情心行。又于禅定通达实际。以是缘故得心智自在。复于禅定得等至智。以是缘故。普遍一切色无色界。又于禅定至极寂静。以是缘故。于声闻缘觉三摩钵底。而求增长。复于禅定而无动乱。以是缘故住极究竟。又于禅定常行对治。以是缘故。而不住彼相续习气。复于禅定得最胜慧。以是缘故。于诸世间而为第一。又于禅定。而先通解有情心意。以是缘故。诸有情中而为最上。复于禅定。而常自在随乐三宝。以是缘故。获得如来无尽功德。又于禅定得极高胜。以是缘故常住三摩呬多。复于禅定得自在转。以是缘故。而能圆满一切事业。又于禅定悉无所受。以是缘故得大智慧。舍利子。是为菩萨摩诃萨禅定。

复次舍利子。禅定波罗蜜多以何为先。所谓决定心为先。一境心为先。不散乱心为先。安住心为先。奢摩他心为先。三摩地心为先。根等持为先。力等持为先。正等等持为先。定解脱为先。九次第定为先。不相违为先。善法为先。降伏烦恼怨贼为先。圆满三摩地蕴为先。菩萨三摩地为先。佛三摩地为先。舍利子。如是寂静之法。是名菩萨摩诃萨所行之行于禅定波罗蜜多为先。

尔时世尊欲重宣此义说伽陀曰。

禅定解脱波罗蜜　　常于多劫行是行
彼世间法意无著　　是名寂照三摩地
若诸通达波罗蜜　　如电庄严胜高显
以能勇猛离诸垢　　是名月光三摩地
成就无忧戒德光　　于诸法中自在转
斯法高勇若须弥　　是名法光三摩地
于彼法宝庄严地　　正法总持妙清净
是心能伺于他心　　名正法智自在转
定能摧断诸烦恼　　如幢珠网无障碍
于十力中胜解脱　　名破魔力三摩地
胜无能胜须弥灯　　彼号智光清净眼
谓能合掌赞善言　　妙住持地三摩地
以能入解空无相　　无愿寂静地亦然
法念功德智自在　　诸佛无边三摩地
苏难陀龙师子王　　若来若去常安静
清净眼力无瞬动　　定名远离种种想
金刚定如金刚地　　高显不动量须弥
清净音声普遍转　　远离烦恼三摩地
广大一切功德相　　犹若虚空无边际
具足增长智慧念　　辩才宣说悉无尽
观察有情令善作　　无边无尽无损坏
慈能调柔悲善根　　喜入极喜舍二障
解脱坚固生欢喜　　如胜莲华金刚幢
智海智光俱不动　　是名法义三摩地
无边解脱光明海　　如来定慧愿庄严
无上正觉妙寂静　　定名不动调伏法
光明愿得庄严刹　　令有情意悉欢喜
于正觉道常随顺　　庄严宝髻波罗蜜
迅速如风无分限　　亦如海藏持众宝
施真甘露解脱门　　开七觉华三摩地
大神通义妙摄受　　通达无边悉圆满
普现如是佛境界　　是名积石山王定
若修禅定波罗蜜　　安住等引定境界
菩萨无量功德门　　是名寂静三摩地
于等引中随作意　　所发言音皆轨范
乃至行坐威仪中　　如是悉常无放逸
又此诸法最寂静　　无我无人无寿者
亦无分别非分别　　唯此无余登彼岸
若修禅定波罗蜜　　所获无边功德海
诸有智者菩萨众　　应当怜愍诸有情
