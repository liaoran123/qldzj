
如是我闻。一时世尊。住王舍城鹫峰山南面佛境界大树林中。与大苾刍众千二百五十人俱。其名曰尊者舍利弗尊者摩诃目干连。尊者摩诃迦葉尊者伽耶迦葉。尊者那提迦葉尊者摩诃那提迦葉。尊者阿若憍陈如尊者优楼频螺迦葉。尊者摩诃迦旃延尊者跋俱罗尊者婆薮槃豆尊者俱絺罗。尊者嚩倪舍尊者阿湿嚩尔多。尊者须菩提尊者苏婆呼。尊者阿宁噜驮尊者难提枳曩。尊者离跋多尊者准提曩。如是等千二百五十大苾刍众俱。是时摩竭提国韦提希子阿阇世王。供养恭敬尊重赞叹。以衣服卧具饮食汤药珍玩宝物。而供养佛及比丘僧。是时大地欻然震动。大云普覆起大恶风。雷声震吼掣电霹雳。降大雨雹周遍而霔。十方黑暗星宿隐蔽。日月不现不能照曜。日无暖气亦无光明。人民惶怖。是时世尊以净天眼。见毗耶离大城王及臣民。有如是等灾难竞起。复次毗耶离别有离车子等。或有内宫嫔妃婇女。为彼鬼神之所恼害。诸王王子及诸老幼。奴婢仆从并诸眷属。皆为鬼神恼害惑乱。彼毗耶离大城一切人民。若苾刍苾刍尼优婆塞优婆夷。皆悉怕怖闷绝慞惶。身毛皆竖仰面号哭。而作是言。

曩谟没驮野。曩谟达摩野。曩谟僧伽野。一心归依乞求加护。或有婆罗门及诸长者。不信三宝归向梵天王者。或归向天帝释者。归向护世四王者。归向摩醯首罗者。或宝贤药叉大将满贤药叉大将诃利帝母。日月星辰山林药草。江河陂池园苑塔庙。随所乐着悉皆归敬。作如是言。我此灾祸怖畏患难。谁为救济云何令我速得免离。尔时世尊愍诸众生。别现瑞相起变化行。以是行故令此三千大千世界天人阿修罗。闻其音声生恭敬心皆来集会。是时索诃世界主梵天王。与梵天天子众俱。天帝释与忉利天众俱。四大天王与四天王天众俱。二十八大药叉将与三十二大力药叉俱。诃利帝母并其子及眷属俱。于夜分时来诣佛所。诃利帝母以自威光。辉赫晃耀照鹫峰山皆为一色。到世尊所顶礼佛足。却住一面异口同音。赞叹如来说伽他曰。

端严金色相　　由如净满月
富如毗沙门　　吉祥之宝藏
游行如师子　　威德若大龙
巍巍真金聚　　阎浮檀之色
暗夜清净月　　安住众星中
于诸声闻众　　显焕庄严相
归命薄伽梵　　诸天人中尊
利益于人天　　住世垂救护
守护大千经　　过去佛已说
尽此轮围山　　而结金刚界
稽首人中尊　　归命无所畏
合掌恭敬礼　　牟尼大法王

是时世尊于一念顷默然而住。告四天大王言。大王汝等现是色相形类差别。云何恼乱我诸弟子。大王若复有人闻佛法僧。出现于世心生欢喜。如是人等于佛法中。植菩提种生值佛世。遇辟支佛及阿罗汉诸声闻众。于佛法中植众德本十善具足。命终之后当得往生三十二天。一一天上为天王身受天快乐。复生人中作转轮王。统领四兵王四天下。乃至大海皆为一境。得七宝具足得千子围绕。其王千子智慧明达。勇猛精进无诸怖畏。妙色端正有大神力。迅疾如风威德自在能伏怨敌。以是因缘获得如是福德果报。贪着爱欲娱乐自恣。汝等今者于如来前。起憍慢心现如是相作如是事。于我弟子心生轻毁恐怖恼害。

是时北方药叉主毗沙门天王。即从座起偏袒右肩。右膝着地合掌恭敬。而白佛言世尊。我今住处有一大城及以聚落。园林花果宫殿楼阁。周匝栏楯金银阶道。种种宝物而严饰之。安以表刹四面悬铃。妙真珠网罗覆其上。烧众名香昼夜氛馥。散诸杂花遍布其地。清净皎洁甚可爱乐。百千天女周匝围绕。我处于彼受五欲乐无有厌足。如迷醉人不能惺悟。犯所行行违本所愿。以是义故诸药叉众周遍世界。十方驰走饮血啖肉。若男若女童男童女。于如是人作诸执魅。及诸恶食食血者。食肉者食胎者。食生者。食命者。或作畜生及诸异类。或作师子常食有情。彼恒杀生食啖其命。大德世尊我今于佛及四众前。说彼药叉所现色相。种种形貌一一不同。此药叉众皆有执魅。是故我常手持宝塔内安圣像。彼执魅者药叉众中我名大王。是诸药叉烧种种香。燃种种灯散诸杂花。供养塔像及供养我。世尊若药叉众作执魅者。令其众生现如是相。若常笑喜若常惊怖。若常啼泣若多语言无有其度。若常狂乱若不睡眠。若身常疼痛若仰视虚空。若乐观星宿若常驰走。若昼即不乐夜即欢喜。若常健羡此诸乐叉。有如是等执魅之事。于诸世间无能制者。我有神咒悉能调伏。惟愿世尊听我说之。即说咒曰。

唵(引)阿哩(引)阿啰抳(引)昝(仁敢切)陛(引)惹胝嚟(引)阿佉[寧*頁](引)么佉[寧*頁](引)佉佉[寧*頁](引)佉[口*朗](啰江切)疑(疑罽切)贺(引)哩并(并孕切)誐嚟(引)底铭(名孕切)拟攞儞悉钿睹满怛啰(二合)跛那娑嚩(二合引)贺(引)娑嚩(二合)萨底也(二合)萨睹(二合)吠(无每切引)室啰(二合)摩拏写么贺(引)啰惹写曩么(引)么(末音)嚟(引)[寧*頁](引)湿嚩(二合)哩也(二合引)地跛底曳(二合)曩娑嚩(二合引)贺(引)

是时东方彦达嚩主持国天王。从座而起偏袒右肩。右膝着地合掌向佛。恭敬作礼而白佛言。世尊我彦达嚩众执魅之者。其人现如是等种种色相。若常歌舞若爱庄严。若无贪爱若语言诚信。若乍瞋乍喜若复燋渴。若眼赤如朱若复疟病。若如中毒若闭目不开常在睡眠。若常背视面不向入。如是人等为彦达嚩之所执魅。于诸世间无能制者。我有神咒悉令调伏。惟愿世尊听我说之。即说咒曰。

唵(引)阿契(引)么契(引)尾曩契(引)满弟(引)嚩[口*闌](引)祢(引)左跛嚟(引)嚩契(引)嚩佉儞(引)阿契(上)嚟(引)嚩贺嚟(引)婆彦那黎嚩势(引)嚩(无钵切)哩底(二合)娑嚩(二合引)贺(引)母煎睹彦达哩嚩(二合)仡啰呬(引)毗喻(二合引)地哩(二合)多啰(引)瑟吒啰(三合)写么贺(引)啰(引)惹写曩(引)么(引)嚩黎乃(引)湿嚩(二合)哩也(二合引)地跛底曳(二合引)曩娑嚩(二合引)贺。

是时南方矩畔拏主增长天王。从座而起偏袒右肩。右膝着地合掌向佛。恭敬作礼而白佛言。世尊若我矩畔拏众执魅之者。现如是等种种色相。若多语若燋渴。若心迷乱目睛瞢瞪若面赤色。若常卧于地若身常拘急。若容貌丑恶若身体羸瘦。若长爪甲若长头发。若身体腥臭若身坌垢秽。若常妄语若语言狂乱。如是人等为矩畔拏之所执魅。于诸世间无能制者。我有神咒悉令调伏。惟愿世尊听我说之。即说咒曰。

唵(引)佉佉佉铭(引)佉攞铭(引)佉攞(引)铭佉啰黎佉啰契迦啰黎(引)迦尸儞(引)迦噜铭(引)迦啰智(引)迦(引)黎迦(引)弥儞尾驮黎(引)闭(上)至(引)曳细(引)野舍嚩底三母(引)三弥儞舍缅睹铭(引)满怛啰(二合)跛那(引)娑嚩(二合引)贺(引)萨嚩萨怛嚩(二合引)南(引)仡啰(二合)虎婆喻(引)波捺啰(二合)嚩(引)尾噜茶迦写么贺(引)啰惹写曩么(引)嚩黎(引)乃(引)湿嚩(二合)哩也(二合引)地钵底曳(二合引)娑嚩(二合引)贺(引)

是时西方龙主广目天王。从座而起偏袒右肩。右膝着地合掌向佛。恭敬作礼而白佛言。世尊我诸龙等执魅之者。现如是等种种色相。若常餲哕若喘息长嘘。若身常冰冷若口吐涎沫。若多睡眠若身体如蛇光滑坚硬。若心勇猛不惧生死若能驰走无困乏时。若爪甲长利若手爮其地令如窟穴。如是人等为诸龙等之所执魅。于诸世间无能制者。我有神咒悉令调伏。唯愿世尊听我说之。即说咒曰。

唵(引)讫啰(二合)野细(引)讫啰(二合)迦晒(引)讫啰(二合)迦晒(引)加沙曳骨噜(二合)计计骨[口*祿](二合)佉铭骨噜(二合)噜(引)阿佉黎(引)娑么娑佉黎(引)迦护铭(引)阿鲁计(引)迦鲁计(引)伊哩(引)尸尾哩(引)伊哩弥哩(引)地(引)哩(引)虞噜嚩底娑嚩(二合)悉底也(三合)窣睹(二合)尾噜(引)膞(引)乞叉(二合)写么贺(引)啰惹写曩(引)么(引)嚩攞乃(引)湿嚩(二合)哩也(二合引)地钵底曳(二合引)曩娑嚩(二合引)贺(引)

尔时世尊于一切诸天龙神药叉众中大师子吼而作是言。我为一切世间调御丈夫天人师。具足十力四无所畏。难调伏者使令调顺。我今转大法轮。我独一身降伏汝等大药叉将。一切军众悉令降伏。我今以大智力。为欲拥护利益安乐一切众生。如来于一切悉地皆得成就。我有神咒名一切明。汝应听受即说咒曰。

唵(引)阿僧拟(引)康誐嚩帝(引)末攞儞哩驱(二合引)晒(引)戍(引)哩(引)戍(引)啰嚩哩(引)嚩日啰(二合)三铭(引)嚩日啰(二合)驮哩(引)萨担(二合)鼻捺哩(二合)姹娑哩(引)尾惹曳(引)尾伽细(引)嚩啰(引)仡啰钵啰(二合引)钵帝(二合引)阿啰抳(引)达么欲讫帝(二合引)祢尸尾驱瑟致(二合引)娑嚩(二合引)萨底也(三合)萨睹(二合)阿呬半(引)萨嚩萨怛嚩(二合引)南(引)左怛他(引)誐多末黎(引)曩乃(引)湿嚩(二合)哩也(二合引)地钵底曳(二合引)曩娑嚩(二合引)贺(引)

是时四方诸大药叉矩畔拏等。闻佛世尊说是神咒。一时合掌恐惧失色。怖畏战栗身体四肢。不能自胜出大怖声。其声远震十方闻知。四大天王作是思惟如来三密守护大千大明王神咒威德之力。广大甚深不可思议。彼诸药叉矩畔拏众诸鬼神等。闻佛所说皆悉降伏。犹如大风吹散火焰无有遗余。佛所说法亦如利刀。诸毒害心悉令断灭。佛言如梵王咒。破彼俱尾啰长子。令彼长子不起异心。若复有人为彼天龙及诸药叉矩畔拏众诸鬼神等。恼害惑乱执魅之者。当用醍醐及以芥子。以是神咒而加持之。掷入火中令火出焰。又掷四方及以上下。或掷入水。是诸人等速得安乐。若有不顺此咒者。以酥芥子相和烧之。皆令出焰亦得安乐。彼等药叉为棒所打。身体生疮及有棒痕。彼药叉等疼痛苦恼。往阿拏迦嚩底王城。到已其俱尾啰威德神力。敕诸药叉或不令入。不得饮食及其本坐。种种怖畏众会一处。出大音声。离药叉国此守护大千甚深经典。若有药叉及矩畔拏诸鬼神等不随顺者。彼诸药叉及鬼神等为大忿怒。金刚明王手执金刚而破其头。复以利刀而截其舌。复以利刀劓其耳鼻。或复斩截令身粉碎。或以刀轮而断其首。或以铁棒恒常鞭挞。或以铁橛而钉其心。或于口中常出脓血。毁谤斯经获如是报。常处轮回出已复入无有休息。诸有吉祥国土城邑不复共会。时四方天王。东力持国南方增长西方广目北方毗沙门天王。被忍辱铠各坐贤座住于佛会。大梵天王以神通力化作宝殿。种种妙宝以为庄严。其中复现金刚宝座佛坐其上。彼大梵天王及诸梵王。合掌作礼住立佛前。赞叹世尊作如是言。如真金幢金色晃耀。目若莲华清净无垢。如娑罗王树花开敷。如净满月众星围绕。相好巍巍功德庄严。牟尼法王为世间灯。天人称赞能令安乐一切众生。皆到究竟涅槃彼岸。出生于佛及辟支佛诸声闻众。天人神仙婆罗门等悉皆增长。是时世尊告大梵天王及诸梵众护世四王等。而作是言如来为欲利益安乐一切有情故。汝等听受。若复有人闻此经典轻毁之者。譬如有人动须弥山及四大海。乃至大地皆令翻覆。其人又言日月星辰水火风等。我能系缚致于他方令彼处现。如是人等为自欺诳无有是处。乃至起于种种异心轻毁之者。如是人等皆为嫉妒。不为利益一切人天。即为爱乐增长步多鬼神等众。彼诸鬼神周遍游行。伺求人便食啖其肉。如是人等即为一切魔王徒党。步多鬼神而为眷属。如是人等于此神咒不生信敬。以是神咒威德力故。令彼人等知其过恶。即于佛前志心受持此守护大千陀罗尼经忏悔之者。是诸人等即得远离种种谪罚。时会大众顶礼佛足。各各瞻仰金色之身。是时复有毗首劫摩天子。为四天王造四大宝车。一一皆以七宝所成。谓金银琉璃真珠玛瑙。及玻胝迦珊瑚等宝。种种间错而严饰之。护世四王坐其宝车。以天威力悉变金色。乘空而行至步多国。香花宝物遍覆其地而为供养。

是时护世四天王。敕六十大药叉将言。汝等今者持是神咒。以咒威力往诣四方。所有一切药叉罗刹步多鬼神。汝以罥索当系其颈将来至此。乃至十方一切国土。有此最上甚深经典所在之处悉当守护。时梵天众及余诸天。皆悉以此甚深经典神咒威力。降伏一切药叉罗刹步多鬼神。而为守护大千国土。是时毗沙门天王大药叉。即往四方巡游世界。敕诸大药叉将。所有药叉罗刹步多鬼神。或住十方国土城邑或居岩窟。东方彦达嚩魅与二十八步多鬼神众俱。南方矩畔拏魅与二十八步多鬼神众俱。西方龙魅与二十八步多鬼神众俱。北方药叉魅与二十八步多鬼神众俱。如是等种种执魅。恒于世间恼害众生作诸魅事。汝等诸大药叉将。以此神咒威德力故而降伏之。以五罥索系缚其身牵来至此。时矩尾啰说是语已。复有矩尾啰长子名散惹野大药叉。常乘于人。统领六十俱胝药叉及步多鬼神众俱。其第二子名惹儞迦大药叉将。统领六十俱胝药叉及步多鬼神众俱。其第三子名曰大魅大药叉将。统领六十俱胝药叉及步多鬼神众俱。其第四子名曰瓮腹大药叉将。统领六十俱胝药叉及步多鬼神众俱。魔醯首罗其天四臂具大威力。亦复统领六十俱胝药叉及步多鬼神众俱。如是矩尾啰长子散惹野大药叉将等。及魔醯首罗彦达嚩众。皆以此神咒悉令调伏。十方所有药叉罗刹步多鬼神亦令降伏。以五罥索系缚其身。牵来至此我令破坏。佛言若复有人。于此神咒如法受持。当想此大明王志心念诵如是神咒能摄一切诸大神咒等无有异。作忿怒声起勇猛意诵此神咒。彼药叉众步多鬼神。以是神咒威德力故。皆为毗沙门天王铁棒之所鞭挞。自缚而来归命忏悔。若诸魔王及诸魔众药叉罗刹步多鬼神。于佛法中常作魔事起诸障难。以是神咒威德力故。于一念顷皆悉自来归命忏悔。彼诸药叉及罗刹娑步多鬼神。或居大海或住诸河。或居舍宅或依门户。或处空室湫泺江湖。川泽陂池园苑林树。或居旷野或住村坊国邑聚落村巷四衢。或居天祀或住王宫。或依干枯娑罗之树。或居道路或住城隍。或居道界或处一方。或住四隅或不依方所。有千万亿药叉罗刹及诸步多鬼神等众。以是神咒威德力故皆悉调伏。复有诸大彦达嚩众。或为歌舞或作唱妓。奏诸雅乐琴瑟鼓吹出妙音声。如是等大彦达嚩众。具大威德有大光明色相圆满。以是神咒威德力故。皆悉调伏。天帝释日月天子。地天水天火天风天。颇罗堕天子护世四天。摩多里天子眼赤天子。雪山天子旃檀天子。商主天子么抳建姹天子。世间敬天子么怛隶唧怛啰(二合)枲曩天子。彦达嚩王[口*爾]曩哩沙(二合)天子。五髻天子。睹母噜天子。山王天子么枲天子。尾湿嚩(二合)弥怛噜(二合)天子耶殊陀罗天子。针耳天子大口天子。妙口天子。如是等一切大威德天大力军众。及天龙彦达嚩阿苏啰药叉罗刹娑。或复疟病一日二日三日四日。若常热病。恒常恼害一切众生。起毒害心行不饶益者。诸药叉罗刹。皆为神咒罥索之所系缚牵之而来。一时合掌住立佛前。赞叹世尊而作是言。

稽首丈夫无所畏　　稽首调御天人师
不可思议大法王　　是故我今归命礼
