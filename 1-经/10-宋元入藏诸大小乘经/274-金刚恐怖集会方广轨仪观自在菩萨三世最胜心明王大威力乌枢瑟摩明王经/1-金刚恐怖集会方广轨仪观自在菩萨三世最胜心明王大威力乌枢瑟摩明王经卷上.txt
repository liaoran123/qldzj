
敬礼一切佛复次诸菩萨。尔时会中无量俱胝明仙之所围绕。摩醯首罗天王大部多主。从座而起头面着地。前礼金刚手菩萨摩诃萨足。作是言菩萨唯愿演说大威力者。不空无碍教令诸。无比力勇健者。金刚菩萨所爱乐者。诸天阿修罗梵王帝释所归仰者。夜叉罗刹毗多拏布单那所怖畏者。降怨敌者。办诸事者。曼荼罗法所秘密者。时彼众会同赞摩醯首罗言。善哉善哉作意善哉善哉大部多主。为我等类决定劝请。

尔时金刚手菩萨。逶迤抽掷金刚杵已。便下金刚庄严莲华之座。顾彼众会。即入怖畏金刚大忿怒遍喜三摩地。然后无量百千俱胝所为报障有。皆大振慑悉见其身。为乌枢瑟摩所押伏。命将欲尽。如遇劫烧其意迷闷。俱发声言唯愿哀怜施之无畏。

尔时金刚手菩萨摩诃萨。从三摩地安详而起。告徒众言。大威德者大光明者大忿怒者如汝所言。如是薄伽梵大威德者大忿怒者大光明者。

尔时薄伽梵金刚手菩萨摩诃萨。如师子顾作此瞻视唱如是言。大部多主我今说乌枢瑟摩秘密曼荼罗法。若暂闻者一切事业皆悉成就。不有非时夭横。但诸恶事皆不及身。毗那夜迦伺不得便。一切众生之所爱敬。一切怨敌常皆远离。一切密言皆得成验。诸金刚法任运当成。一切不祥即得解脱。一切吉庆常当加护。若持此明满十千遍。即同登坛具足灌顶。如遇明师之所传授。次复当陈乌枢瑟摩曼荼罗相。先应具受三归八戒。发菩提心慈慧悲愍。其立坛地应当择处。若于山间或在庄居。或于旷野或在寒林。或在净室或河岸侧。或独树下或闲宅祠宇。如法治地建曼荼罗。三肘四肘或复八肘亦十六肘。若降伏法三肘三角。作若寂灾法四肘或八肘。若增益法及为国王十六肘作。用黑月八日。或黑月十四日。以心密言加持清水用洒其地。又以紫檀摩一圆坛。布以祥草上散赤迦啰尼啰花。以涂香众花散于坛上。加持佉驮啰橛一百八遍。钉入大坛四角及中成结地界。乃作根本遍掷印诵密言七遍。取紫檀遍涂地。以五色线拼为界道。四角四门运以黄赤绿黑。乃于坛心画佛。佛左傍画金刚手菩萨。持杵。有诸使者及金刚钩明蛇。捧杵瞻仰菩萨。次右乌枢瑟摩明王。持青难拏(唐言棒)以夜叉及阿修罗众。并诃利帝母及其爱子等为侍从。皆瞻仰明王。于东北角大自在天王执三股叉。并妃。东方天帝释执金刚杵。东南隅火天执了戾棒。南方阎罗王执那拏。西南方宁帝执剑。西方水天执赤索。西北方风天执绯幡。北方毗沙门执伽那。三面画毗舍蛇众。东门内画三股叉守护。以新瓶皆满盛净水及宝物五谷等。以彩色缠项。取一口瓶置佛前。安紫檀杵于口上。余瓶皆以赤花或果木枝塞口。四角四门各置一瓶。佛前置两段衣服充供养。金刚圣众乃至天等亦用衣服。每尊皆置饮食香花。坛外道梵行界道(坛外正方遗灰)其瓶先加持一千八遍乃置之。请诸尊依法。引弟子诵金刚三昧耶密言。才令弟子耳闻。散花所至彼尊有缘如法灌顶。若登此坛即同入一切曼荼罗讫。一切天魔毗那夜迦皆悉顺伏。命终生阿拏迦嚩典宫(毗沙门天王宫)

复次重说无上秘密曼茶罗。以黑月八日或十四日。可称赞地而建立之。四肘四门布以五色。或塼灰末于中画佛。次右观自在菩萨。次右马头明王大忿怒形。佛左金刚手菩萨。次左大威力乌枢瑟么明王大忿怒形。佛前摩么鸡金刚部母。四角置一瓶佛前一瓶。以不截彩覆之名胜瓶。外坛东北隅。大自在天王执三股叉并妃。于余隅画半杵或杵印。以香花饮食供养。如法引弟子灌顶。所用物充以心密言加持。

复次契相。根本遍掷印。先正立极力引左足顿地。向左亚身。右手握大指成拳。申臂令竖。左手为拳约着心。舒头指如针。眉间嚬蹙目当专注。此遍掷印乃能怖畏诸障难者。阿修罗门所有关键亦能摧破。

大忿怒印。并双手。中名小指等互以面相着。其大指捻其三指甲。便相握成拳。舒头指合如针。此契能作一切事业。缚扑请召辟除卒忤。又令远离能杀枯瘁护身。

普焰印。手背相着指头垂下。名下合掌。乃深交诸指。二小指如针大开掌。二大指互捻头指甲侧。此契能成一切事业。

杵印双手内相叉为拳。舒左中及头指。右中头指亦然。二中指相合。微屈头指各近中指傍。大指相并押无名侧。

打车捧印右手握大指成拳。

剪刀印结次前印。舒头中指如剪刀股。徐动之。

大墙院印结前棒印。极开二头指。

顶印结次前大墙院。屈右头入掌如余指。

头印如大墙院屈左头指入之。

甲印准墙院。屈二头指相拄如环。此印有大威力能作一切事业。

复次画像法。用氎径方两肘。依口酬价。乃以牛粪摩坛。竖绁于内。以赤花饮食供养。因食食良工图如来像。坐师子座手作说法相(以左手大指头指头相捻。并舒中名小三指右手亦然。及以左手仰掌。横约着心。以右手腕着左手名小指等头。以掌向外散其三指也)

如来左画金刚手菩萨。右手执杵左作问法相(并其五指微屈之如仰[金*敖]形。引手向前掌向如来也)

次左画大威力乌刍瑟么明王。大忿怒形。目赤色通身靘黑色。举体焰起而有四臂。右上手执剑。次下罥索。左上打车棒。下三股叉。器仗上并焰起。如来右金刚部母么么鸡。多发美貌通身靘色。胡跪合掌恭敬白佛。部母右行者。胡跪两手执香炉供养。其绁勿经打污。无毛发者。勿用臭色及有命之色。其画匠每日受三归八戒。长斋具大善心新衣清洁(行者亦尔勿离其傍。速成为上。后有画像亦准此也)

复次于此像前。面东诵根本密言。乞食禁语兀如枯木。当印制底。如是相续满六十万。遂即登山建立前秘密曼茶罗。持剑作大坛。用阿伽嚧(沉香也)充柴。郁金华和白檀香烧之昼夜。成持明仙之首得一切悉地。有大威力寿齐日月。命终生阿拏迦啰典宫。

若置诃哩多攞(雌黄)或安善那(眼药)或么曩始攞(雄黄)或捧。准前作火坛。功力同剑。若乞食于一月内无间念诵。取白月十五日毕。其日。布像敷阿说他叶(广府有之)于像前加持三金(金银赤铜)娜拏七遍。置上加持持之。焰起劫寿有大威力。一切阿修罗一切夜叉罗刹鬼神诸天皆大顺伏。若三金娜拏一月内加持之日满。准前加持焰起持之。劫寿身等大威力明王。

若人以三金杵。代娜拏焰起。身同金刚手菩萨。若以三金轮代杵焰起。身如日辉成明仙中轮王。

若又绝食三日。黑月八日布羊踯躅叶。葛塔叶是。于像前补沙铁钩长八指。于叶上右手而加持。焰起执之洞视土地。位同帝释游戏三十三天。天龙鬼神钦伏。

若绝食一日。黑月八日或十四日。布阿说他树七叶。于像前置雄黄于上加持。焰起涂之持明仙。烟隐。暖热善行。

若于山顶诵十万遍。天大威力乌刍瑟么明王现。甚可怖畏执心勿惧。云须何作白言。薄伽梵成就一切事。但乞一愿持明仙。或降阿修罗或召诸天皆悉随意。

若于吉祥门首布像。诵三十万遍讫。阿修罗女自出迎之。可将五百人同入。彼辈作障身便干枯。

复次画像法。取两肘绁彩画大威力乌刍瑟么明王。身赤色怒形狗牙露出。密目(如狸眼即是)发黄色上冲。左持杵右娜拏。行者食不食净与否。像前诵三十万遍所作皆办。

若于吉祥门首。面北布像。行者面南。苦练薪作火坛。进毒药末芥子己血。满一千八修罗女子身如火烧。献长生及点化药。不受药者。诸女携手同入其宫。先有明者我当王彼。不畏娜罗延业。轮寿多劫。尊贵快乐身有光明。种种神变命终生天。

若于吉祥门首布像。作火坛烧绁华子。一千八满三日。乃结根本遍掷印。彼门即开无障而入。

若有龙水岸布像。作火坛烧盐满一千八。龙出受命随意驱使。

若先绝食三日。置像审铭柴(唐言苟杞)作火坛。芥子油和芥子烧满一千八。能召一切人天。

若以盐成悉底哩置像。作火坛片片割进火中。日三时令尽满七日。称名百由旬内至。

若以诸天空祠庙中布像。阿说他薪作火坛。苦练叶和芥子油。进其中一千八遍日三时。经七日即有天神来现。云作何事随意驱使。若先绝食三日。以黑月八日或十四日。于大自在天王前石陵伽南。以右手掩上加持。须臾有大声者。三天王现受驱使。不现彼身干枯。若准前先三日绝食。黑月八日或十四日。布像作火坛。进羊踯躅花一千八遍。又执其花加持一遍。掷打夜叉女膝。即相敬。

若要长生药眼药金银宝玉等。悉皆从命。若以佉驮罗木作三股叉。绝食三日以日月蚀时。寒林中布像。以香花饮食广以供养。右手持叉加持之。叉焰起止。后于夜分竖叉于地。七宝堂宇现是人前。天女缤纷充满其处。云欲何所作。歌舞音乐种种驱使。将晓去叉如故。若取一尸无[病-丙+盤]痕者。洗浴之置大河侧。首东仰卧。日正午四面各令一丈夫执刀而立。行者尸心上坐。取雄黄内尸口中加持之。药若变热。一切贵敬。烟隐。光升空。

若绝食三日。黑月八日或十四日。布像广陈供养。以阿枢迦木合。盛素噜(二合)但(引)战曩药(此是药名带赤黑色。重比金出天竺。末涂目中仰视日能夺其光。见日中有者为真耳)置像前加持之。热贵敬。烟生遁形。焰起持明仙。身光如日圆满可爱寿七千岁。

若绝食三日。黑月十四日。寒林中取无[病-丙+盤]痕尸。以香汤洗浴之。以头向东卧着。香花供养。行者裸形被发。尸心上坐。取白净髑髅。满盛白色芥子。置尸口上加持之。芥子尽隐。执髑髅腾隐自在。为一切腾空隐者之首。

复次不择净秽食与不食。先诵三十万遍。又以应肘量绁(一肘或二肘或三肘或四五等肘后言应肘量准此)画大威力乌刍瑟么明王。作大怒形。左持杵。右娜拏。左视。龙为璎珞(龙作蛇形)明王左画大寒林及行者。于明王右画山座。以赤花饮食供养。黑月八日于制帝布像。广设供养。作大坛。以乌昙波罗充薪。进赤色未开花。满一千八其日三时。即成验。能作一切事法人天贵敬。

若眼药法。取尾避多迦木(毗梨勒木)合子。盛素噜(二合)但(引)战曩。月蚀置像前加持之。得热烟焰生三种验功力同前。若取犬舌以三金鍱裹。月蚀时加持。烟生口含藏形。

若口含嚩极(菖蒲根也)持密言。取三种成验。热得一切总持不忘。烟生藏形。焰起作持明仙。若于山顶诵九十万遍。为持明王。

若乞食禁语诵四十万遍。绝食一日。黑月十四日于制帝前布像。广设此供养。并作火坛进安悉香丸一千八。其日三时作小持明王。若食乞食安悉香伴紫矿汁进火中满十万遍。见用。

若取么户保怛哩迦(唐云天门冬根)进火中一千八遍。迦那至。

若水中立至脐诵十万遍。一切伏藏尽现。能开枷锁止业轮。起死人胜冤敌。

若月蚀牛粪作坛布像。以赤铜碗盛赤[牛*因]牛苏置中加持。执食之总持不忘。烟生长生。焰起藏形。

若以乌昙跛啰薪作火坛。芥子黄芥子么沙(天竺云毒药)以血和之。进火中一千八伏藏自现。结根本遍掷印。又执佉罗木杵向前降之。宝物涌出。

若绝食于恒河侧诵三十万。阿修罗门开。若称吽字降山山碎。禁诸江海能令枯竭。

若绝食于寒林中诵四十万遍。梵罗刹及诸鬼神作美貌而现受命。若驱使迟违称吽字打地一下。彼当殒绝。称莎嚩贺再生。大自在天王庙中。绝食诵十万遍。大自在天王现以香华供养问讯。从天王乞其一切道术如意成验。若于大自在天王妃前。绝食诵十万遍妃现。随心乞愿。不现彼死或干枯。

若依前法诵密言。欲令梵天夜摩兜率及天帝释等一切天王现。并得如意。

若取一尸称吽字。以足加尸首。令声足齐下。尸当起大叫。持剑断其首成黄金。不者尸叫。告之有舍睹噜某甲持始罗来如意。

若以补沙铁作剑。月蚀时加持。焰起持之身同大自在天王。

若补沙铁作斧。月蚀时加持。焰起持之为毗舍者王。

若补沙铁作刀子。月蚀加持。焰起持之为明仙王。功用最胜寿命尤多。

若以蚁坟土塑成形。行者以足加心上。作坛。白芥子毒药及血置于左手中。以右手捻烧。经七日日一千八。王贵敬族亦尔。

若食乞食诵四十万遍。一制帝前布像供养。以密栗嚩薪作火坛。并取其果进一万颗。为持明王。天龙顺伏。

若加持华或果七遍赠人贵敬。

若一日不食。黑月八日布像。阿说他薪作火坛。进黑油麻一千八。王臣贵敬。

若三日绝食。进酥蜜酪白芥子于火中。一日三时二千八满七日。为持明王。

若烧酥满一千八。经三日王贵敬。

若取舍多华(唐云回香花)酪蜜酥相和。进火中一千八。满七日即得金钱一百　若烧粳米乳粥一千八。日三满月。五谷盈溢用之不竭。

若紫檀末加酥。内华于中。进火一百八遍。日三满七日迦那至。

若从黑月一日起布像。遏迦薪作火坛。乌麻油和酥。迦瞻摩树华。一内一烧一千八。满七日得金钱八文。

若乳和蜜相和以青莲叶。一内一烧满三十万。伏藏尽现。

若召人。大寒林中布像。香华供养。紫檀末成彼形。佉驮啰木作火坛。男从右女从左足起。一割一烧令尽。百由旬外一月而至。若大寒林中布像。紫檀摩坛。水和王踪下土一把。塑成形。从右足割进火中令尽。敬重。

若寒林中布像。香华饮食供养。进虞么娑于火中。满一千八贵敬。

若进阿底目迦多华于火中十万遍贵敬。

若大寒林中。尾避多迦木作火坛。进么诃么娑昼夜。一切毗舍遮众梵罗刹等敬重。若舍睹噜。今梵罗刹为病。

若悉驮薪作火坛。初生犊子粪和紫檀末。作丸进之日三时。时一千八。满二十七日得牛千头。若截白檀香内杉木脂。进火中日三时。时一千八。满二十一日得大庄五所。

若截杉木进摩咄啰火中一千八。满七日得金钱一千文。

若食麨及水。布像供养坐吉祥草。十五日念诵勿间。绝食三日。黑月十四日布像供养以白芥子油然灯。乃截黑阿迦嚧(唐云沉香)进钵啰奢薪火中一千八。像形动或目动或作吽声。若形动为持明轮王。若名香和牛酥。进火中一千八。得群羊。牛不走失疫病　若酥蜜相和。又内炒稻谷华于中。进遏迦火中满十万。五谷盈溢。

若取红莲叶进河中流入海者。满六个月。次绝食三日。白月八日布像供养。乌麻油和名香。截紫檀木杪进火中昼夜。大吉祥天现。以白檀阏伽供养。天云须何愿。白言持明轮王。天从行者口入无碍。即得如意无有天龙鬼神为怨敌者。

若酥蜜酪相和。一内名华。进遏迦火中一千八。妻妾贞洁。

若黑月八日酥蜜相和。内炒稻华于中。进火中一千八。日三时满七日得千户大庄。

若供养像。黄芥子和郁金。进嚩吒薪火中。一日三时时一千八。满七日国王贵敬。

若供养像。阿底目迦多薪作火坛。进其华于中满十万。大臣贵敬。

若供养像。进夜合华于火中一千八。妃贵敬。

若取众名香蜜和。作迦那形。充七日割进火中。日一千八贵敬。

若海盐和芥子油。烧日三时时一千八。经一月族姓人贵敬。

若寒林中坐髑髅上。寒林薪作火坛。进血于中昼夜。茶吉现。以血充阏伽供养之。云有何事。随意乞大愿天神贵仰。

若大寒林中。黑月十四日取裸形尸。肉进火中。从日入至夜半。梵罗刹作忿怒形而为奉教。后日得衣两事金钱一百文。若取寒林华鬘。进火中一千八首陀贵敬。

若以蜡作毗舍遮形。割进火中。毗舍遮众现为奉教。后日得衣服。

若截阿枢迦(无忧也)抄愔愚多油。进火中经一月为持明王。

若进薰陆香于阿枢迦火中。日三时时一千八。经一月得大庄。

若以饮食华供养像。以其华一诵一散像前。满一百万遍。为持明王。

若取摩勒迦华饮食供养。散其华十万见用。

若常持念此密言者无众诸衰难。

若酥乌麻油。一日三时时一千八。进火中满七日得大庄。

若加持佉驮罗木橛一百八钉。入怨人家内彼善心相向。

若龙华须进佉驮火中。日一千八经一月迦那至。

若酥蜜相和。一内回香华。进阿波末哩迦(唐言牛膝)火中。满十万家内七宝自涌。

若酥蜜酪和阿波末迦子。进屈嚩迦薪火中。满十万王贵敬。

若黑月一日。阿枢迦树下。庾体迦木敷华。一内酥蜜酪中进火中。满十万得金钱一千文。

若制底前布像供养。进俱罗吒迦华于佉驮罗火中。满七日大威力乌刍瑟么现满愿。

若进阿杜华于佉驮啰炭火中一千八。七日伏藏现。

若进阿伽悉地华于苦练火中一千八。经七日得金钱一文。

若以内摩勒地华酥蜜酪中。进瞻卜迦火中。经一年共诵一十万。得金钱十万文。

若以泥塑嚩啰呬。紫檀供养持密言尽夜。彼当长喘与行者黄金千斤。

若流入海河立。其水至骻用阿迦罗充烧香。以名华一熏进水中满十万。为大持明王人天归命。若截阿说他树枝。一内酥蜜酪中。烧之十万遍为小持明王。

若油麻酥蜜酪相和。进火中满十万见用。若截松木进火中十万遍见用。若酥蜜相和。截蜜栗嚩树根。一内一进火中满十万大富。

若黑月八日供养像华。和郁金华。进火中一日三时。时一千八满七日大富。

若有龙水边。白月五日布像。供养龙脑香龙华须。和进火中满十万。其龙贵敬得宝珠十万颗。

若黑月八日大自在天王庙中。一内阿底目迦多华于酥蜜酪中。进火中日三时时一千八。满七日得大庄五所。若进讷嚩草(骨路也)若进火中。满十万长寿。

若进屈野迦欲敷华于审铭火中满十万王女敬重。

若粳米和乌油麻柤。进脂俱吒火中一千八饶奴婢。
