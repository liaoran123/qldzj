
尔时摩贺曩摩说此偈已。即往北门高声问言。此有何人不睡守护。甘露饭王言。我于此处不睡守护。摩贺曩摩言。若不睡守护无诸过失。而说偈言。

怖睡如山崄　　亦如泛河海
一心防难危　　止睡亦如是

时摩贺曩摩说此偈已。即往市肆街巷处处巡行。觉察众人止睡守护。而说偈言。

依法离非法　　实言勿妄言
净饭王最上　　止睡令守护

时摩贺曩摩说此偈言。天色将晓诣净饭王前。而白王言。过一昼夜内外安静无诸魔难。唯愿大王。更敕军众用心守护过七昼夜。令彼太子定得轮王之位。如是防护至六昼夜。时忉利天主。观太子意欲往道场。而说偈言。

善哉大丈夫　　牟尼释师子
必舍王宫殿　　趣求山野处
圆满六波罗　　成就无上智
拔济于群生　　究竟至彼岸

尔时悉达多太子。与诸宫嫔作于娱乐。而忽思惟。我今虽有耶输陀罗。娱闭迦。蜜里誐惹。如是夫人及六万婇女。若无男女便去修行。众人俱言。悉达多太子非是丈夫。出别之后。即令耶输身有怀妊。由是太子为诸宫嫔。说缘生幻有生死轮回。若不息心无有穷尽。若与女人同其床座。如起履火速得大苦。是故我今而生厌离。作是语时有一妓女。口吐涎沫手足纷纭。发髻散乱迷闷倒地。时诸宫人惊怖异常。太子见之深生伤愍。叹言苦哉。云何有此死相不祥。而说偈言。

须臾变坏生恶相　　手足纷纭涎沫流
睹此无常苦恼身　　是故我今求解脱

尔时太子说此偈已。观诸众生。无有我人众生寿者坚实之相。如入尸陀林无所爱乐。如履淤泥唯增臭恶。如养毒蛇终无所益。如电如梦。如沫如泡。根本无明覆而不觉。如是观已。时净饭王自说其四梦。一梦满月有其蚀障。二梦日出复于东没。三梦大人众来礼拜。四梦自身笑而复哭。耶输陀罗亦说八梦。一梦上族离散。二梦吉祥座破。三梦腕钏损坠。四梦牙齿堕落。五梦髻发乱垂。六梦吉祥云出于宫舍。七梦满月有其蚀障。八梦日出未高复于东没。即时太子复自思惟。曾作五梦。一梦床座如妙高山坐卧自在。二梦两手左托东海右托西海。复以二足垂南海中。三梦花果树木及诸药草长至天界。四梦大身飞禽其类甚众。形白头黑。及诸小鸟种种颜色。四方而来都至面前。变为一色而礼其足。五梦大石山上经行顾望。太子自心思念。我梦如此。定得舍俗证大菩提。尔时耶输陀罗。思前八梦。告请太子占其吉凶。太子曰。一梦上族离散。宗姓团聚未始暂分。二梦吉祥座破。座今如故。三梦腕钏损坠。见在汝臂。四梦牙齿堕落。非有堕者。五梦发乱垂。孰睹垂发。六梦吉祥云出宫。夫为吉祥我又在宫。七梦月有蚀障。今在天上何有障耶。八梦日出未高复于东没。此时夜半日又未出。所梦无恶汝何忧疑。太子思惟此之八梦。当应是我出家之兆。即告耶输陀罗。我今当为一切众生往彼山间。志求涅槃解脱之法。耶输陀罗言。如夫所志我亦随往。

尔时帝释天主及梵天王告太子言。善哉善哉。速舍五欲早出宫殿。明相现前证一切智。菩萨言。憍尸迦。我在深宫如虎入阱。象马车步四兵围绕。宫殿门户。并皆锁闭。处处悬铃警觉守护。云何而出。帝释告言。但念过去无量阿僧祇劫所行行愿。为断众苦度脱世间。作是语时四大天等。以威神力令彼众人不能为障。即时帝释化一宝阶。告般唧迦夜叉主言。圣者。菩萨现处高楼。汝以宝阶于前迎接。夜叉闻已。依教奉行。菩萨下之即觅餐那令被马王。寻见餐那正当眠睡。而说偈言。

善哉餐那汝速起　　被我马王迦蹉迦
乘入诸佛修行山　　求证牟尼无上觉

说此偈已。餐那从睡眠觉。即起合掌告菩萨言。事无仓卒。何于夜半急要马王欲乘远去。况此宫禁且无兵难贼难及水火之难。云何如此。菩萨言。汝自昔来尝奉驱驰。云何于今而不相顺。餐那白言。今当半夜。真伪难分。虑有不虞以招大罪。菩萨闻已默然思念。恐人知觉自往中厩。时天主帝释手执火炬。引路前行。至其厩门牵致马王。马即惊骇双足跑地。是时菩萨举万字福相百千威德之手。作无畏印。摩马王顶告言。迦蹉迦。与我有缘。若能送我雪山之中诸佛行处。证得无上菩提之果。降大法雨普润世间。一切有情皆获利乐。汝福无量。时迦蹉迦即受教旨。身足不动。

尔时复有四大天子。一名俱罗。二名乌波俱罗。三名波啰拏。四名波啰拏舍嚩帝。此四天子至菩萨前。合掌恭敬告菩萨曰。今知出外修菩提行。我等四天愿欲随从。菩萨问言。汝有力耶。第一天子言。所有大地之土可以负行。第二天子言。所有大海江河可以负行。第三天子言。所有一切山岳可以负行。第四天子言。所有大地山岳及河海等。俱可负行而无疲困。菩萨闻已即以神力。移足蹑地地大振动。四大天子住立不能而各惊怪。谁知菩萨有斯威力。我等四天云何忏谢。是时餐那见是神力。即牵马王诣菩萨前。

尔时大威德诸天。及诸龙神伤爱别离。于上空中啼泣下泪。餐那言云何空中无云下雨。菩萨言。此非降雨。我将出外。天龙伤别啼泣雨泪。餐那听受住立合掌。菩萨即时深思佛功德威仪利乐之法。复思父母养育慈爱顾复之恩。如不告辞有亏孝行。作是念已。即入殿内见净饭王。正当睡眠。右绕一匝合掌启白。我于此时往雪山中求无上道。度脱世间生老病死。令诸众生得大解脱。言已而辞。时有释种摩贺曩摩。瞻见太子恋慕忧恼悲泣涕泪。云何因业轻舍王宫。太子答言。我为利益一切众生求成佛果。摩贺曩摩白云。王敕我辈长时警护。无令太子暂出宫禁。太子告言。我于往昔发菩提心。经三大阿僧祇劫。历修万行求无上觉。欲度众生。今此王宫非我所止。摩贺曩摩闻是语时。倍复忧恼涕泪悲泣。发粗涩言。苦哉苦哉。我净饭王所望不就。致令大子弃舍深宫欲出远行。时耶输陀罗闻是语已。惊疑惶怖迷闷倒地。良久乃苏。告太子言。缘何今日舍我而去。娱闭迦。蜜里誐惹。及诸宫嫔悲泪前行。告净饭王。太子无故。欲离宫寝往彼山野。如鬼魅所著无以遮止。唯王当严勖勿令遽往。王既闻已欲行诫敕。帝释梵王与诸天子。接迎菩萨即出城外。菩萨右边色界天子善现威仪。菩萨左边欲界天子手执幢幡。有无数天乐导引前行。有百千天子。于虚空中雨优钵罗花。俱母那花。白莲花。及曼陀罗花。复雨沉香末香旃檀之香。种种上妙衣服。复有天子歌舞作唱。复有天子手捧马足。瞻仰菩萨一心随行。俱吠啰等无量诸天恭敬围绕。须臾之间至雪山中。去迦毗罗城一十二由旬。

尔时天主帝释及大梵天王等。合掌白言。我等诸天发精进心随侍菩萨来至山中。若我菩萨成就阿耨多罗三藐三菩提时。愿垂摄受度脱我等。住立右边一心瞻仰。菩萨即时为说偈言。

我得最上道　　一切佛行处
度脱于汝等　　及彼诸有情

说此语已即脱宝冠上妙衣服。告餐那曰。将我衣服及彼马王归奉父王。若不证菩提誓不回也。复说偈言。

汝将马王及宝衣　　速归本国迦毗罗
我住雪山修梵行　　菩提未证而未归

尔时菩萨说此偈已。餐那闻之而复悲泣白言。今此山中多有虎狼师子诸恶禽兽。菩萨一身云何可止。又此山野中皆有丛林荆棘土石硗确。菩萨旦暮云何经行。菩萨言。餐那。汝何愚迷。众生之身业惑所感。四大和合性相违反老病死苦。如至身时。非释尊贵上族富豪贫贱端正丑陋少壮老年冤亲人我。速归散坏俱受无常。云何修行怖诸危难。餐那曰。菩萨之行其义如是。王或见我。不见太子必生忧恼。如致大病其事云何。菩萨言。我今出家行菩提分法。布施持戒忍辱精进禅定智慧。成就十力四无所畏。岂令父母得不吉耶。作是语已。即从座起合掌顶礼。举手执剑如优钵罗花叶。即自截发掷虚空中。天主帝释运大神力以手接发。与诸天子安忉利天如法供养。后有净信婆罗门长者居士。于此山地起立塔庙。

尔时菩萨截髻发已。问餐那曰。汝意云何。可能住此同修行不。餐那曰。王族之意不令住此。何敢固违。菩萨即以万字福相百千威德之手。摩迦蹉迦马王顶授菩提记。令彼餐那归迦毗罗城。行七昼夜至二更初。到于城外园苑之中。王敕宫人眷属至园迎接。唯见马王不见太子。时宫嫔眷属俱向马前。抱马王项高声啼哭。迦蹉迦马闻是哭声。心思太子悲泪伤痛。经须臾间回顾两边即乃命终。以宿因缘生六叶婆罗门家。利根结薄聪明多智。太子成佛之后。即诣佛所闻法悟道得无生忍。

尔时菩萨而复思惟。我今落发作沙门相。云何身上得袈裟衣。如是念已阿耨波摩城中。有一长者。眷属炽盛财富无量如毗沙门。家有十子。人相端严智慧聪利。俱乐出家净修梵行。因观外境迁变无恒成辟支迦。父亡之后老母信重。制一袈裟施辟支迦。子白母曰。我当不久入于涅槃。今此袈裟。我若受之无所使用。去此不远有净饭王子名悉达多。不久得成阿耨多罗三藐三菩提。以此袈裟奉彼菩萨。能令老母得大果报。说此语已运大神通。于虚空中现其云雷闪电风雨。然后化火焚身入圆寂界。是时老母临将舍寿。所持袈裟付与一女令奉菩萨。此女忽然身得病患。临无常时安置树上。告树神言。以此袈裟。与我奉彼净饭王子悉达多。时帝释知是事已。自变其身为一猎士。手携弓剑披此袈裟。见太子来坐于路傍。太子问曰。汝是猎师。云何身上有此憍尸迦衣细妙法服。可以与我。猎人告言。唯此袈裟我非爱乐。今欲与汝是服微妙。恐人侵夺伤汝性命。菩萨告言。一切世间知我威力。汝但施服勿怀忧虑。帝释天主即复本形头面礼足。乃以袈裟奉上菩萨。授已即披与身不等。帝释见衣不等心自怀疑。作是念时。菩萨威神。令其袈裟与身相等忉利诸天归命供养。婆罗门长者于后彼处建立塔庙。恒有苾刍往来礼拜。尔时菩萨威仪具足。渐次经行。见一仙人名婆哩誐嚩。以手搘揌颜容不悦。菩萨问言。于意云何。仙人答言。我此住处有多罗树。花果繁盛其味甘香。忽然干枯令我烦恼。菩萨复问。仙人住此本为修行。花果枯朽致愁闷耶。仙人闻已心忽惺悟。又见一菩萨色相端严。瞻仰恋慕而复问言。汝是出家菩萨不。菩萨答言。汝见分明。婆里誐嚩即断疑惑法眼开净。请菩萨坐。而以花果如法供养。经须臾间。菩萨复问。迦毗罗城去此远近。仙人答言。从兹至彼十二由旬。菩萨思惟。城邑不遥。如释种来必作魔难。即别仙人过殑伽河。往王舍城。以自工巧采取树叶。作为钵器入城持钵。时民弥娑啰王在高楼上。遥见菩萨身相端严威仪寂静。体挂法服手持应器巡门乞食。而兴叹言。王舍城中所住之人。无有如是威仪色相。今此苾刍当非庶人下族之类。应是王种舍位出家。灭除罪业修持净命。

尔时菩萨持钵出城往一山中。以钵置地端坐入定思惟。民弥娑啰王。见我发心必有异意。作是念时。王告大臣。我于楼上见一苾刍。身相端严威仪调顺。非是庶人下族所生。汝当访寻今在何处。即时遣使往至山间。见此苾刍安详而坐。国王知己躬自临幸。接见瞻仰心生欢喜。因告言曰。汝之身貌甚是端严。若为苾刍不相宜称。我有宫殿楼阁嫔妃美女。最上富贵与汝受用。勿作苾刍。汝身何姓。有何种族。为我宣说。菩萨白言。雪山相近有迦毗罗城。我之父王姓刹帝利。名曰净饭。方理是国。我须舍弃君父为求菩提。若是愚痴贪爱之人。假使世间并四大海。满中珍宝犹尚不足。譬如大火然于干薪。贪爱身心亦复如是。大王。我观此物由如冤家。亦如毒蛇。一切忧恼怖畏根本。大王。假使大风而能吹动一切诸山。于苏迷卢终不能动。假使世间所有珍宝最上资财。国城妻子象马僮仆。而能惑乱一切人心。而于我心终不能动。唯涅槃解脱是真究竟。尔时民弥娑啰王言。汝今于此有何所求。菩萨告言。我求阿耨多罗三藐三菩提。王言若成菩提愿赐摄受。菩萨答言。如是如是。王生欢喜复归本处。尔时菩萨往鹫峰山。山侧非遥而有仙人勤修梵行。能以一足履地住经一日。菩萨闻之亦以一足履地住经两日。仙人复以五热炙身立经一日。菩萨于是立经两日。时彼仙人互相惊怪降伏称赞。此是修行。此是大沙门。菩萨问言。汝等修行于何所求。一云我求帝释。一云我求梵王。一云我求魔界之身。尔时菩萨即自思惟。今此仙人所修之行。皆是邪道非我所依。我今于此不求帝释。不求梵天。不求魔界。本为宿愿利乐众生求成佛果。道既非真宜应舍彼。
