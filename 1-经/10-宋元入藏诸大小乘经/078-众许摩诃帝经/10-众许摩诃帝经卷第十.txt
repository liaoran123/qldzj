
尔时乌噜尾螺迦葉有其二弟。一名曩提迦葉。二名誐耶迦葉。是二迦葉各有二百五十学徒。悉在尼连河下流岸侧而住。各于师法勤加修习。是二迦葉一日于尼连河中。忽见乌噜尾螺迦葉祀火之具护摩杓等及鹿皮树皮衣。乃至净瓶柱杖革履等物悉从尼连河中流下。乃惊怪思念。我兄迦葉得无王难耶。得无贼难耶。乃至水火等难。因是难故退失修行。若不尔者云何祀火之具种种之物。弃于水中任自流下。审知今日必见差异。于是二弟思议再三。共行寻兄。原其的实至兄住处。不见迦葉及弟子辈。唯余所居空寂而已。时二迦葉倍极凄然。即诣邻人访其所以。邻人报言。乌噜尾螺舍弃仙道。将诸弟子归于沙门。我等诸人不知其事。请自诣彼询其因由。时二迦葉闻此说已。互相谓曰。我亦闻有沙门近来此处。凡诸举止皆异常人。傥或我兄及与弟子。若实然者极为稀事。今可往彼自观虚实。二人相将同到佛所。方见其兄乌噜尾螺及与弟子。被袈裟衣成沙门相。悉坐佛前瞻仰听法。时二迦葉目睹斯事因知其实心惊毛竖足不能进。佛见曩提誐耶来寻其兄。又见立于会前足不能进。即遣乌噜尾螺自起迎接。时二迦葉既睹其兄离席迎接。即趋进前来礼足问讯。二迦葉言。我兄耆年有德久已修行。博学该通世无等者。摩伽陀国王及大臣乃至士庶。皆谓我兄证阿罗汉道。常持种种香花饮食上妙衣服及以珍宝而来供养。凡有言说莫不谛信。如何今日忽弃己道便随他教。我本修行依兄指授。乃至弟子咸无异辙。兄今自弃本所修习。我等云何更坚进趣。处大疑网。愿赐开解。作是说已颙住一面。

时乌噜尾螺迦葉告曩提誐耶等言。往世无佛由若冥夜。人无慧目不知沉坠。我于是际苦节修行。事火为功每祈圣证。复以此道转教汝曹。余人无能得过我道。便即自谓证阿罗汉。有大沙门曰佛世尊。身长丈六金色晃耀。相好具足威德特尊。哀愍我故来近止住。凡所动静天悉遥知。四天大王乃至梵释。咸来听法。又见神足。于刹那顷。往复四洲乃至天上。取酥陀味悉皆示我。又复知我实未证得阿罗汉道。以斯事故我道不如。省悟宜先诚惭后悔。乃与弟子投诚出家。哀愍我故便垂救济。令着法服度为僧伽。先不告汝吾之过矣。

时曩提迦葉誐耶迦葉。根缘已熟便生信向。闻是语已悲喜交至。乃谓兄言。我本修行因兄教授。兄今弃舍我亦愿随。又复言曰。无佛出世宁闻正法。虽止老耄亦希出离。乌噜尾螺告言。善哉善哉。今正是时。曩提迦葉誐耶迦葉。即前诣佛。头面着地礼双足已。退住一面白言。世尊。我兄乌噜尾螺先是本师。今者出家已为沙门。我今亦欲出家。愿赐济度。佛虽默许。还令导彼徒众而告之曰。汝等弟子悉知已否。二迦葉言。未知。佛言。汝可令知。还来度汝。时二迦葉承佛教敕还归所住。各集弟子告而言曰。摩拏嚩迦。汝还知否。有大沙门其名曰佛。来近我师迦葉止住。累以神通显现异相。皆令我师一一目睹。又以法力制其所作。我师省悟知法不如。将诸学众投彼出家。我因见其所弃受用随水流下。乃自访寻委其缘由。及到于彼。已见我师迦葉及五百弟子。悉着袈裟成沙门相。在会而坐听其说法。我见是事初大惊怪不能前进。我师迦葉离席来迎具说前事。我闻殊胜亦愿出家。载念汝曹回来相报。吾意如此汝等思之。以信实心各报于我。彼二迦葉说是语已。时摩拏嚩迦弟子之众白迦葉曰。我等修学从师所受。师辩胜劣弟子宁知。师尚投彼出家。我等云何执守。如或决定亦愿相随。于是曩提迦葉誐耶迦葉。各领弟子同诣佛所。至佛会已。顶礼佛足。退住一面。

尔时世尊告迦葉言。汝等来耶。时二迦葉答言。已来。又白佛言。我等各各将诸弟子同来投佛。于正法中愿得出家。禀奉尸罗修持梵行。愿佛大慈哀愍听许。佛即摄受度为沙门。佛又报言。汝等今朝是真出家。是真梵行。时迦葉等闻是语已。欢喜踊跃不能自胜。各各礼佛旋绕毕已。瞻仰而住。

尔时世尊。度迦葉等千苾刍已。即离适悦之地。将耆年迦葉等一千苾刍。往誐耶山顶塔处经行。到誐耶已。佛为诸苾刍等现三种事。一者神通。二者说法。三者调伏。于是世尊。入三摩地现神变相。于本座没而于东方虚空之中。现行住坐卧四威仪事。又于身上出五色光。所谓青黄赤白及与红色。又复身上出水身下出火。身上出火身下出水。乃至南西北方皆现是相。见神变已。于刹那间还复本座。尔时世尊又与说法。谓诸苾刍。汝于心意识等诸法之中。有疑无疑有念无念可灭不灭。于斯诸法汝决定行。又复告曰。汝等当知。眼识为缘贪于诸色。因色触故内心发生。即有苦乐或非苦非乐。乃至耳鼻舌身意亦复如是。诸苾刍。贪火既尔嗔痴亦然。由是轮回生老病死忧悲苦恼。诸苾刍。三火炽盛由我为本。欲灭三火当断我本。我本若断三火自息。于是三界轮回一切诸苦自然断绝。时三迦葉及千苾刍。又蒙世尊现神变相及说正法。得诸漏尽得心解脱。所作已办舍诸重担。正得己利求断轮回。悉皆证得阿罗汉道。

尔时世尊于誐耶山顶。度三迦葉及弟子千人。皆证阿罗汉道已。时民弥娑啰王及辅相大臣。乃至士庶悉知世尊在誐耶山顶。有弟子众数满千人。有一大臣告于王曰。我闻国人近有言论。彼释族中生一童子。初生之时有雪边娑儗啰体河岸。往昔迦毗罗仙住处。有一善相婆罗门。相而言曰。今此童子相好具足福慧圆满。必为金轮圣王。王四天下。尽大海际悉在统御。正法理世民行十善。复有轮宝摩尼宝女宝主兵宝主藏宝象宝马宝。如是诸宝自然出现恒常随逐。又有千子色相第一。具大勇猛能破冤敌。四洲畏威悉皆降伏。然或出家剃除须发着袈裟衣。正心修行必成无上正等正觉。具以上事悉白于王。请早图谋勿令后悔。如能杀者保国终吉。时民弥娑啰王在正殿上独坐思惟。常念五种之事。一者常愿如来应供正遍知明行足善逝世间解无上士调御丈夫天人师佛世尊。出于世间。二者早得往彼瞻礼随喜。三者到已便得闻法。四者如所说法悉能了知。五者为我受戒受已禀持。方念斯事。忽闻大臣计议之言。伤叹良久报而言曰。汝实愚人。欲于如来起极恶心。是大愚痴。汝可速去勿更发言。时彼大臣闻是语已。知不听从惭惧而退。

尔时民弥娑啰王即顾左右亲位大臣福相圆满有智慧者。而告之曰。汝去往彼誐耶山顶世尊之所。代我恭敬而请世尊。如我辞曰。民弥娑啰王稽首双足恭肃无量。问讯世尊。少病少恼起居轻利安乐行否。今请世尊降临宫城微受供养。当使于我及彼人民获大利乐。唯愿世尊及与圣众耆旧大德皆悉降临。当尽此生奉以饮食汤药乃至卧具及僧伽梨等。一切供给不使乏少。愿大慈悲无辞劳屈。如是说已顶礼佛足颙听圣旨。佛即默然。时彼使人知佛受请。作礼旋绕辞已而还。

尔时民弥娑啰王闻使回旋。速御前殿受使朝拜。君臣礼毕遽发问言。世尊来耶。使人近前而奏王曰。臣奉王旨诣誐耶山。请佛及众。具以王旨白于世尊。佛已默然。必来降赴。时王降敕左右大臣便可严洁宫殿及与城隍乃至四衢悉令清净。复设种种名香妙花以备迎接。尔时世尊与耆旧迦葉及千阿罗汉。离誐耶山诣于王城。去城不远有杖林塔。佛与大众至塔而住。时民弥娑啰王得闻世尊与诸圣众至杖林塔安住已定。即令所司。严整车驾前后导从。与自眷属及诸群臣。欲出于城诣杖林塔所。出宫未远王所乘车地忽有坑轮陷不进。王自思念。我必往昔曾造不善致于今日有斯事也。才起是念。即闻空中有声告曰。汝于往昔无不善业。但为见在诸牢狱中多有禁系车轮之陷正为此也。王闻空言。定知贤圣既蒙指谕心极感重。即遣使人散诣诸狱。以罪轻重等第赦之。车驾前进至于城门。王之宝冠又忽破坏。复思念言。我定往昔曾作不善。乃于今日叠有不祥。王发中贤圣又复告言。天子。汝于往昔无不善业。但缘前来所放禁系之人轻者已放重者虽活由系别处。冠破之祥乃为此也。王闻贤圣空中语已。便令使人诸处诏唤。咸到车前悉赦宥之。罪人获免欢喜踊跃称王之德。时王部从及诸眷属。所乘之车有一万二千。复有国中婆罗门长者及诸人民。亦有百千车。同出城门诣世尊所。时王至杖林塔。于近苑内取迦俱那花五朵。自手执持诣于佛所。去佛不远下车徒步。免去伞盖剑仗之类使令相随。既至佛所偏袒右肩。合掌向佛三自称言。我是民弥娑啰王。佛亦三印如是如是。王即以五朵花奉上于佛。然后头面着地礼其双足。又以三种言辞而伸赞叹。佛即报言。请王就坐。王升座已。其王眷属及婆罗门长者士庶等。次第礼佛欢喜踊跃。各各以偈赞于世尊。赞咏毕已却住一面。时乌噜尾螺迦葉。先是王及大臣一国士庶所尊重者。今为沙门侍立佛侧。王及人民莫不疑怪。咸起念曰。耆年迦葉事火修行勤苦弥久。智慧道德皆出人右。今在众会生我等疑。为是如来奉迦葉教耶。为是迦葉奉如来教耶。作此念时佛即玄鉴乃谓迦葉曰。汝自知时。迦葉承佛圣旨。不起于座入三摩地。于本座没现于东方。作行住坐卧四威仪相。又复身放光明而有五色。所谓青黄赤白红。其色间杂由如玻璃。又复身上出水身下出火。身上出火身下出水。南方西方乃至北方皆亦如是。现神变已。忽然之间还来众会。合掌向佛。说伽陀曰。

我本修行　　奉事于火
弥历年岁　　疑设勤劳
心常自谓　　已证罗汉
执着我相　　不能解脱
佛大慈悲　　而来济度
制火不然　　又令不灭
初谓同我　　亦事于火
言无所求　　事火何用
天上人间　　无所爱恋
我设法会　　为求利养
欲来不来　　皆知我意
又于四洲　　及彼天界
取果及饭　　悉与我食
我执事火　　迷于正行
犹若盲者　　复如死人
无有见知　　定趣坠堕
摩诃牟尼　　犹如大龙
布精进云　　洒甘露雨
利益一切　　有情无情
我欲出离　　求作沙门
蒙佛大悲　　说清净法
于最上句　　使令知觉
我今实证　　阿罗汉果
佛为我师　　我是弟子
诸人当知　　勿生疑念
此诚实言　　宜应谛信

尔时迦葉说伽陀已。顶礼佛足还复本座。时会大众王及人民。实知迦葉是佛弟子。佛知众会疑心已息。乃谓王曰。我今为汝演说法要。汝当谛听善思念之。王及众会受教而听。佛言。大王。汝今当知。如王身色有生有灭。当审观察生灭二相令实了知。复观受想行识亦同于色。善男子。若能于此如实了知是生灭已。当复观察是非生灭。若能了知色非生灭。即知受想行识亦非生灭。善男子。色受想行识本非生灭无去无来。若能如实了知本非生灭无去无来。亦复不住非生非灭无去无来。大王。若于此法如实知已。即得无数阿僧祇寂灭之法。时彼会众一切婆罗门长者士庶中有生疑念者。世尊今说色受想行识本无者。云何有我相人相众生相寿者相。布捺誐罗相。摩拏嚩迦相。主宰承事等相。若此我人众生寿者等相亦实无者。云何知彼众生所作善不善业二种因果。舍此蕴已复趣他蕴。

尔时世尊知彼众中起心念已。即谓迦葉等曰。诸苾刍。所有我人众生寿者等见。乃是凡夫愚人。若有是见当感其苦。若知苦生当求苦灭。诸苾刍。种种有为因果之法。乃从种寂而转生故。我自知已。欲令众生于生灭法亦同我知。诸苾刍。佛眼清净过于天等。所有众生好相恶相。及生贵贱善愿恶愿。随众生业我今一一如实了知。众生身业具如是事。口业具如是事。意业具如是事。略说众生邪见起于邪业。或于佛法而生毁谤。由斯业故命终之后。堕于恶趣备受众苦。诸苾刍。若有众生于其身口作诸善业。具正见正行正业。而于佛法常欣赞誉。由斯善故命终之后生善逝天。诸苾刍。我有如是知见。非不能知我相人相众生相寿者相布捺誐罗相摩拏嚩迦相乃至主宰承事等相。或诸所作善恶因果。舍此蕴已复趣他蕴。如是等事亦无所有。我先已说。种种有为因果之法。从因发生从因得灭。所谓因于无明缘生于行。行缘生识。识缘生名色。名色缘生六入。六入缘生触。触缘生受。受缘生爱。爱缘生取。取缘生有。有缘生生。生缘生老死忧悲苦恼。以是因缘得一大苦蕴生。诸苾刍。若灭其因一切皆灭。所谓无明灭则行灭。行灭则识灭。识灭则名色灭。名色灭则六入灭。六入灭则触灭。触灭则受灭。受灭则爱灭。爱灭则取灭。取灭则有灭。有灭则生灭。生灭则老死忧悲苦恼灭。如是则一大苦蕴灭。诸苾刍。集因灭故苦自然灭。若苦止息得涅盘乐。又复我相永断正灭非转。了苦非有灭云何灭。是得止息是得清凉。离一切句是则涅盘。
