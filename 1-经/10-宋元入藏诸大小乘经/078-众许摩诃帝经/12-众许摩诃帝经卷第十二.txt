
尔时世尊在于寒林。受给孤长者请。预知舍卫国中有诸外道。各各苦行又复聪明。虽勤修习不得解脱。根缘已熟受化。是时世尊又观谁可往彼。唯舍利弗乃有宿因。此若先行必有大利。于是世尊唤舍利弗。令先往彼舍卫大城助给孤独建立精舍。尊者受命往舍卫城。诣长者所事皆参议。给孤长者承外道意来白尊者。彼欲论义于理如何。又云。此国之人素未知佛。于法胜劣宜其宣扬。舍利弗曰。善哉善哉。斯言诚谛。尊者于是入定观察。诸外道辈及舍卫国人。根缘成熟有几时分。见彼人众唯余七日。尊者出定告长者曰。请语外道。过七日已可来论义。长者具告外道思惟。立七日限斯有二事。一者知己非胜设计私逃。二者或求本朋来共商攉。如是思已。我今云何不求朋侣。由是诸处亲自访寻乃得一人。名赤眼婆罗门。而告之曰。彼瞿昙沙门有大弟子索我论义。汝婆罗门应宜相助。何以故。若自得胜利养犹存。彼或胜时我等何往。彼即问言。何时论义。报曰。后当七日至时相报必来助汝。然婆罗门忧其堕负心甚烦恼。发信诸处求告朋党。七日满已。给孤长者就宽静处权立论场。即为舍利弗尊者排师子座。为彼外道对排高座。列座既毕远近咸集。若公若私迨及少长。有百千人集彼论处。亦有别国外道婆罗门亦来会所。给孤长者手执香炉焚以妙香。与眷属等同为拥从。迎舍利弗上师子座。尊者坐定。一切瞻仰睹其威容悉皆赞叹。时彼外道与众相随。亦升高座安坐已定。尊者告言。汝欲何作。外道言。我现神通。我既现已汝当亦现。尊者报言。我所作者天上人间所不能作。云何汝言能同我作。尊者又言。赤眼婆罗门。汝所作者我悉能破。赤眼婆罗门化作花树。如实芳葩艳冶动众。尊者神力出微少风。其化根苗吹散异处。又化一池水满澄湛。莲花遍发人赞异常。尊者化出大象肤体端正。入池蹂践须臾狼藉。外道又化一龙而有七首。张鳞努目奋恶拏空。尊者化金翅王。从空飞下坐于龙首龙自降伏。时彼外道乃于最后化罗刹身立在众前。丑恶异常人见恐怖。尊者持咒神力缚之。罗刹苦恼翻生嗔怒。外道惊怖身毛皆立。恐恶自伤发言求救。告尊者言。我今归依。愿赐救护。尊者解咒罗刹怒息。时赤眼婆罗门得脱罗刹怖畏之难。又复觉知本所修习非是正行。告舍利弗曰。愿于尊者正法出家而为沙门。尊者大慈哀愍听许。舍利弗即与摄受度为沙门。后修梵行断尽烦恼。虽居三界而离贪毒。其心平等由如虚空。观金如土而无别异。于后修习得三明六通。证阿罗汉果。乃得帝释诸天而来供养。时大众惊怪目注心凝。异口同声赞舍利弗。是论义师无人能敌。犹如牛王处于众群。一切瞻仰无有厌足。时舍利弗知众心意及其种性。即为广说苦集灭道四圣谛法。是会大众有发三归心者。有发声闻菩提心者。有发辟支菩提心者。有发无上菩提心者。亦有出家证得须陀洹果。有证斯陀含果。有证阿那含果。有证阿罗汉果。论义毕已会众皆散。诸外道中有执性者。以其论义不胜辱于屈伏。潜共计议欲谋不轨。可投长者请作工人。或得便时杀彼尊者。设计已定。白长者言。汝已断我一切利养。今者无所归趣。却愿相愍收作工人。或察卑心且住乡士。或不从允各去他邦。哀告再三傍不忍听。长者于是具述彼意白舍利弗。仁可思察于理如何。舍利弗即入三昧。观彼根缘证道非遥。遽云何患。长者即退录其姓名。遣作工夫例与其直。时舍利弗化出一人。于工夫中便为首领。尊者于后观知根熟来彼役所。就一树下安详而坐。时彼外道初为得便。各各心喜欲来亲近。而彼首领执杖驱策不得前进。役既疲苦乃发声言。圣大尊者。救我救我。舍利弗曰。汝等疲劳可自歇息。诸外道。此大尊者我发杀心欲谋其命。今亦知我而令止息。实自惭惧无以再言。时舍利弗察其追悔。又知根性成熟时分。乃呼近前便与说法。即为演说苦集灭道四圣谛法。外道闻已。所有身见如二十山峰。以金刚智悉破无余。应时获得须陀洹果。复言。尊者。欲于正法出家为僧。舍利弗摄受度为沙门。渐渐进修精持梵行。见于轮回趣其究竟。断尽烦恼证阿罗汉果。其心平等犹如虚空。观彼金土两物不异。弃舍世利得大清凉。当受帝释诸天一切供养。尔时舍利弗化外道已。即与给孤长者。共持一绳各执其头。量度精舍都大界至界至已定。给孤长者所感果报。于兜率天现金宫殿。给孤长者不达圣意。谓舍利弗曰。今此精舍不独只为诸阿罗汉。我为如来应正等觉。舍利弗曰。我本所作正为如来。及阿罗汉。又谓长者曰。汝此封地天报已现。即借天眼令其自见。长者见已惊喜无量。于是复发上上品心。舍利弗又自持绳一头。令长者还执一头。于中分擘十六殿堂六十小堂。佛僧住处各各已定。彼金宫殿变宝庄严。尊者借通复令观见。长者欢喜乃自叹曰。我此所作当感如是福德之利。长者自见当来福报重重有异。复更于事转倍精勤。擘殿堂已。及备其中一切受用。精舍事毕复白尊者。世尊行住其量云何。尊者报言。用轮王仪。于是长者。自舍卫国至王舍城。每十俱噜舍各造一宫。以备如来止宿之地。及置库藏牧贮一切所受用物。复令主者而恒守护。以白檀水日日洒净。伺候如来令其香洁。处处如是皆使严备。办事毕已。即发一人诣王舍城请佛及众。谓所去人。汝到于彼代我词曰。给孤长者稽首双足白于世尊。少病少恼起居轻利安乐行否。所立精舍今已严备。愿佛及众愍念降临。当尽此生奉上僧伽梨饮食汤药并卧具种种受用不使乏少。佛正遍知。愿鉴虔切。去人领意到于佛所。以长者言具白世尊。复倍虔心而伸告请。传意已毕。五体着地礼佛双足。旋绕三匝颙住佛前。佛利乐故默然许之。去人知佛决定赴请。速还舍卫见于长者。而白言云。世尊默然必来降赴。长者欢喜。于是陈列伞盖幢幡名香妙花处处迎接。

尔时世尊告诸大众阿罗汉等可共往赴给孤之请。佛领大众前后围绕。离王舍城诣舍卫国。瞻顾左右告罗汉等。我此眷属是调伏是离欲是善解脱是阿罗汉是佛眷属。譬如牛王处于众群亦如象王众象围绕师子王师子围绕。鹅王鹅众围绕。金翅王金翅围绕。又如众学随师。众病求医。众兵辅将。众商依主。又如转轮圣王千子围绕。持国天王乐神围绕。增长天王鸠盘茶鬼围绕。广目天王龙众围绕。多闻天王夜叉围绕。日天千光围绕。月天星宿围绕。帝释天众围绕。梵王梵众围绕。乃至复如悉帝弥鱼处于海中。亦如海神摄聚众水。如来之身三十二相八十种好。具足圆满光明庄严。如千日光照耀一切。行步巍巍犹如宝山。具足大悲十力四无畏等一切诸法。尔时世尊成就如是殊胜威德解脱眷属。次第行化至舍卫国。时给孤长者与其眷属将诸侍人。各各执持幢幡宝盖及妙香花。出舍卫城远迎世尊及大圣众。复有国中长者士庶若男若女。百千人众亦来迎接。又有无数诸天。在虚空中随喜赞叹。尔时世尊入城门时。即以右足蹈其门阃。于是大地六种震动。放大光明照耀世间。天鼓自鸣雨众天花。所谓优钵罗花、钵捺摩花、俱母那花．奔拏里迦花。乃至曼陀罗劫树等花。又降沉檀及多摩罗等众妙香粖又复舍中种种音乐不鼓自鸣。盲者得视。聋者闻声。哑者能言。不完具者皆得完具。迷醉者得醒。食毒者自安。相憎者和解。禁缚者解脱。怀妊者得生。乃至贫者得丰资财。世尊入城之时。乃有如是百千吉祥瑞应利益之事。至长者宅。佛与大众次第而坐。长者所有若亲若疏一切眷属。皆来焚香散花礼拜供养种种毕已。给孤长者执炉焚香。引佛世尊入于精舍。佛升宝座。诸阿罗汉亦皆就坐。时给孤长者即取金瓶。欲灌世尊网鞔之手。泻水不出。长者思惟。我莫昔有不善业耶。乃于今日致有斯事。佛告长者。无不善业。但为此地汝于过去正等正觉已曾舍施修为精舍。勿作住心今为能施。若离此者水必流出。长者对曰。如佛所说。作是语已。瓶水出声具五功德。灌佛手已愿佛随意。又复白言。请为立名。时只陀童子亦在佛会。作是念曰。佛若知者先说我名。佛应所思。立精舍名号祇树给孤独园。只陀童子得闻是已。乃于如来转倍发心欢喜爱乐。更以四宝装严其门。祇树给孤精舍之名。因此所立。

尔时舍卫国主胜军大王。闻佛游化来入其国。受给孤长者请住于精舍。欢喜踊跃。诣于佛所。以种种语赞叹世尊。礼拜旋绕却坐一面。作是言曰。我闻瞿昙沙门知自心相证得阿耨多罗三藐三菩提。瞿昙沙门依法喜论说。彼所有心亦得名邪亦得名正。亦可作善亦可作恶。而此心相无有去来。不可知不可说。是甚深法云何可知。佛言。王所说。者乃是真实。而彼心者亦得名邪亦得名正。亦可作善亦可作恶。而此心相无有去来。不可知不可说。是甚深法我知是心。证得无上正等正觉。王言。瞿昙沙门。云何乃作如是之说。彼有耆旧迦葉摩蹉梨娱舍离子散惹曳尾啰致子阿[口*爾]多计舍剑末罗迦俱那迦旦也(二合)野曩祢誐啰陀倪也(二合)帝子。彼等亦知心相。尚不证无上正等正觉。云何沙门少年始新出家。言证无上正等正觉。佛言。大王。勿作是说。世有四事不得轻慢。何者为四。一者王子不得轻慢。二者龙小不得轻慢。三者火小不得轻慢。四者僧小不得轻慢。何以故。而彼王子生刹利种。具足王相有大福德。于后成长必绍尊位。愚人无智谓小可慢。彼处宝位获罪无悔。又复龙者禀性毒恶变现不恒。或隐大身作小形质。愚人不识轻慢触恼。须臾恚怒翻被伤害。又复火者能烧一切。或见微少不得轻慢。人若轻者后必蔓延。聚落山林皆悉烧坏。又复僧者清净自守。虽是年少不得轻慢。见道证果非止老幼。亦复不择久近贵贱。世人无慧不辩凡圣遇阿罗汉辄起毁辱。所获罪报如断多罗树头不得再生。虽勤忏谢亦不除灭。时胜军王得闻如来说是四法。深心信受追悔言过。即以头面礼佛双足。忏谢旋绕。欢喜而退。

尔时世尊于舍卫国化利毕已。思欲往彼迦毗罗城。时胜军王承佛化导心坚归向。遂发使奉书上净饭王。汝皇太子悉达多。证得无上甘露法味。于世出世间咸蒙济度。净饭王闻已遽即思虑。虽喜我子已成正觉。今若遣使定化出家。以手榰颐再三详审。时有大臣名乌那曳曩。见王如是而发问言。大王。云何榰颐不乐。王即报言。我非不乐有所思事。胜军大王有书报我。悉达太子已成正觉。在舍卫国给孤精舍。有千弟子皆阿罗汉。我昔为彼苦行去时。发人寻求至今不回。今若遣使定是不复。云何可知有如此事。彼悉达多聪明智慧咸悉过人。凡所言说谁不谛信。我以此事而思虑之。乌那曳曩即白王言。臣今请行。愿勿为虑。王曰。唯汝一人我常在念。若能尔者诚为大善。王即亲手而修书曰。汝一切义成是我亲子。既厌烦恼弃国出家。为求无上正等正觉。已闻成道教化众生。思念之心日时相续。今他人得乐唯我苦恼。譬如大树因地而生。既有根苗终望果实。汝心已遂。宜忆往愿昔者所言。若不证无上菩提寂静之道。誓不再入迦毗罗城。大行已成。宜应愍我及眷属等。乌那曳曩从王受书。速至舍卫行诣精舍。既至佛所白言。世尊。父王净饭致书于佛。言讫捧上。佛乃亲受开封披读。须臾默然。时乌那曳曩又白佛言。今请世尊。去迦毗罗城。佛言。我去。乌那曳曩即五体投地方伸礼敬。礼已再礼以至于极。又白佛言。世尊。若去斯亦无言。或不去者必坚请去。尔时世尊为乌那曳曩说伽陀曰。

佛眼净能见　　无所著之者
见无边不往　　汝何能将往
佛眼见无边　　不着贪爱者
精进力无往　　汝何能将往
若人心不乱　　彼亦无降伏
无边智无步　　汝何能坚往
若人有得无降伏　　彼亦无有不降伏
如佛进力步无边　　汝以何步能坚往

时乌那曳曩白世尊言。我欲持此所说偈颂闻净饭王。佛告乌那曳曩。我意不尔。又曰。若不尔者其意云何。佛言。欲汝出家。又曰。我本来时与王有约。若是见佛定须回还。佛言。汝勿违约要去可去。但剃发染衣斯亦无碍。乌那曳曩言。世尊。为菩萨时尚依父母。师长之所教授。我今何敢不依教也。今求出家愿佛济度。佛即应时度为沙门。佛便告言。乌那曳曩。汝今可往。若到本国至宫城门不得便入。但立门外请报于王。或问何名称释迦苾刍。王或呼召乃可前进。又若问言。汝实是释迦苾刍否即答是实。若问一切义成亦如是像耶。答言亦尔。又问一切义成来否。言来。当在何时。便言。后当七日。言讫便出。若留者亦不得住。王曰一切义成若来住宫内否。答言不住。王曰乐住何处。答曰林野或住精舍。若问何名精舍。便可如祇树给孤精舍具以闻奏。佛教示已。乌那曳曩欲行。佛又告言。王者一言便成富贵。天起心念一切皆得。一切圣人亦复如是。佛借神力乌那曳曩。于刹那顷到迦毗罗城。如佛所教心住正念。到宫城门住立不进。谓阍吏曰。汝可奏闻。有释迦苾刍诣门不进。王令呼入。时乌那曳曩蒙召即入。净饭才见怪而问曰。乌那曳曩汝出家耶。答言。出家。王言。汝当去时何言奏我。答曰。奉命即尔。本不出家。世尊威神方便开化。佛世难值正法难闻。皇子尚舍至尊。小臣何可固执。王言似责心实不嗔。又以仪相非常。不以旧臣见待。即命上殿执手慰劳。乃令近臣敷座盥净。奉上汤药及果实等。乌那曳曩威仪非凡举止有则。言必详审情极和畅。王以初睹乌那曳曩剃发易袈。言论久之全忘问佛。及至于此而复问言。我子一切义成善相威仪亦如此耶。答言。以我喻佛由将芥子等须弥山。又如牛迹比于大海。乃至窗牖之明同彼日光。王闻是语思念于子。不觉闷绝仆于地上。近臣以水洒面方稣。良久复问。我子来耶。答来。又曰。何时到来。后当七日。王即下敕洁净内宫。严饰殿宇。以备世尊及圣众至。乌那曳曩白大王言。世尊若来不住宫内。王曰。乐住何处。若非林野即住精舍。王曰。何名精舍。乌那曳曩即以精舍次第白于王曰。十六殿堂六十小堂。世尊居中圣众四布。诸受用具悉使备足。王闻说已。遣使速往儞也(二合)誐噜驮林刻日并工。如给孤精舍次第建立。倍持珍宝而严饰之。

尔时世尊至时遣大目犍连。汝可遍告诸苾刍众。我今欲往迦毗罗城。宜各受持袈裟应器。或可为见父母宗亲而行化利。大目犍连奉佛教敕。具以佛言遍告一切阿罗汉等已。佛领大众出给孤精舍。往赴迦毗罗城父王之请。诸阿罗汉前后围绕。佛即瞻顾谓阿罗汉等曰。我此眷属是调伏是离欲是善解脱是阿罗汉是佛眷属。譬如牛王处于众群。亦如象王众象围绕。师子王师子围绕。鹅王众鹅围绕。金翅王金翅围绕。又如众学随师。众病求医。众兵辅将。众商依主。又如转轮圣王千子围绕。持国天王乐神围绕。增长天王鸠盘茶鬼围绕。广目天王龙众围绕。多闻天王夜叉围绕。日天千光围绕。月天众星围绕。帝释天众围绕。梵王梵众围绕。乃至复如悉帝弥鱼处于海中。亦如海神摄聚众水。如来之身三十二相八十种好。具足圆满光明庄严。如千日光照耀一切。行步巍巍犹如宝山。具足大悲十力四无所畏等一切诸法。

尔时世尊与是眷属随路而去。次第游化至迦毗罗城。不远有噜贺迦河。时净饭王将诸眷属及大小臣同在河边。预严宝盖幢幡击。钹吹贝广设妓乐。焚香散花颙望世尊。又复自噜贺迦河。至儞也(二合)誐噜驮林。乃至城中及与郭外。王敕士庶预令严洁。丘墟沙砾悉使除去。布以净土洒以香水。量其远近各置香炉。俟佛经过焚香供养。时迦毗罗城士庶长者若男若女。各各执持殊妙香花。立于路次供养世尊。是彼人众咸谓。世尊昔为太子今得成佛。欢喜踊跃欲观仪范。又有起念。父子相见其礼云何。若子拜父与世无殊。若父拜子国礼未可。太子修道苦行成佛。必应与世有别异也。人众填噎路无间隙。佛与圣众将至河次。知王眷属悉在彼处。乃自思惟。今迦毗罗城父王眷属及人民等。各各念言。太子去时百千天人前后围绕。乘空而去雪山修行。又云。已成正觉领众化导。今徒步归国有何奇特。我今宜应现其神足令父王见。及使人民叹异欢喜。王及眷属目见大众。方欲奔趋迎接世尊。佛于是时入三摩地。出于东方虚空之中。现行立坐卧四威仪相。或身上出水身下出火。身上出火身下出水。复于身中放大光明。或青或黄或赤或白。及与红等间杂诸色。犹如玻璃互相映彻。乃至南西北方亦复如是。又诸苾刍各各现通。踊身上升高七多罗树。世尊于中亦现一身。诸苾刍众现通不等。或六多罗树或五或四或三二一。佛恒高出与众有异。如是现已。佛与圣众忽然隐没。如弹指顷已在本处。王及眷属倍生信仰。既前迎接。王见大众皆被袈裟仪相相似。初不辩认谁是世尊孰为弟子。时乌那曳曩引净饭王至世尊前。王见世尊尚存子想。乌那曳曩乃谓王曰。如来断烦恼习心得自在。如日照世住于虚空。乘真如乘证最上觉圆满十力具一切智。相好光明清净照物。于法自在利益无边。请王归仰当求圣道。时净饭王闻此语已惺悟谛信。五体投地礼佛双足。说伽陀曰。

生时大地皆振动　　树影覆身不随日
复以普眼观众生　　是故我礼最尊足

时诸释众见净饭王礼佛足已。即有言曰。世尊云何背于世法化众生也。王闻众议告而言曰。汝岂不闻。悉达生时大地咸皆六种振动。一切世间光明普照。所有黑闇日不到处。诸威德光亦所不及。是时光明皆悉照耀。彼黑闇处所有众生。皆以恶业而堕于中。忽因光照互得相见。各各有言。此中何时更生众生。于此之时我已顶礼最尊之足。是悉达多未出家时。行诣赡部树下而坐。清净无欲离不善法。已断一切分别疑惑。乐住无诣寂静之定。一切林树影随日转。赡部树影荫身不移。我既得见惊怪非常。乃于此时又礼尊足。我今所礼方在第三。
