
尔时提婆达多手持弓箭。出迦毗罗城而欲教射。悉达多太子知已。与五百眷属亦出国城同为弓射。时提婆达多即持弓箭遥射一树。其树中箭应弦而倒。悉达多太子。亦射一树箭力甚大。树虽两断俨然不动。提婆达多见树如故疑箭不中。白太子言。常闻太子解五种射法。云何射树而不能中。如是言已。帝释天主于虚空中。而自思惟。我须今日显发菩萨神通威力。若不如是云何有情知彼菩萨。善能通达一切众事。作是念已。即化大风吹中箭树忽然倒地。时提婆达多即自惊叹。尔时太子又令安置七多罗树。七重铁鼓七重铁猪令众射之。时提婆达多显自威力挽弓前射透一多罗树。难陀次之透二多罗树。悉达多太子即便随射所有七多罗树七重铁鼓及铁猪等皆悉透过。其箭入地至龙王宫。尔时龙王见菩萨箭。以手捧之。于箭入处涌水上流。即有信心婆罗门长者起塔供养。一切苾刍常来瞻礼尔时悉达多太子乃乘宝辇回归王城。有相师占太子曰。至十二岁。若不出家为转轮王。统领四洲千子围绕。时净饭王闻是事已心大欢喜。即集群臣及诸释种。具白斯事。时有大臣白净饭王。若要太子绍轮王位。速于国内公卿臣僚士庶之舍。选择淑女为其妃配。仍造种种上妙衣服。真珠璎珞珍玩之具及舍宅楼阁等。如是造已。即选良辰。令太子于王正殿坐师子座。命公卿臣僚及长者居士等所有童女。悉赴王宫。如有端正福德殊胜之女太子乐者。即赐上件珍玩物等。纳为夫人。

尔时净饭王即依所奏。后至吉日。命悉达多太子。登王宝殿。坐师子座。所集童女俱来赴会。尔时有一童女名耶输陀罗。而不赴召。父问其故。耶输陀罗曰。金帛财货我家自有。何须王宫而受锡赉。父又告言。汝至王宫太子见已。或当采择纳为夫人。岂独宝玩而充赠遗耶。童女闻已即着上妙衣服。严身璎珞而赴王宫。太子见是童女福相殊胜身有光明。心大欢喜下师子座。依古仪礼。互相设拜。拜已复坐合掌恭肃。时僚等俱白王言。如是童女诸相具足福德深厚。堪与太子为其夫人。王即诏命二万童女。围绕耶输陀罗同入宫室。

尔时迦毗罗城不远。有一大河名噜贺迦。于河岸上有一大树。名娑啰迦里(梨也切)努。与太子同时而生。此树不久长及百肘。太阳未出树身柔软爪甲能伤。日既升天则斧不能入。火不能爇。寻以河津泛涨浸坏树根。偃仆洪川下流干涸。时酥钵啰没驮王。以噜贺迦河为大树所塞水不通行。国内民众乏水受用。发使出国告净饭王。颠水壅流邦人大恐。欲假太子神力去树导川。时净饭王默然不允。若太子自去即当随意。有大臣名曰餐那。潜知王意。以方便力告太子言。噜贺迦河旁有园苑。亭台楼观花卉池沼。甚是严饰可去游从。太子闻言。即与眷属及诸臣僚。同出迦毗罗城。往彼园中随意游戏。时提婆达多见一飞鹅从空而过。挽弓仰射堕太子前。太子见之嗟念伤害。与拔其箭放鹅飞去。提婆达多遣人取鹅。太子告曰。我发菩提心。常行慈愍行。利益诸有情。不欲见损恼。所有飞鹅拔箭放去令彼安隐。汝宜回心勿生嗔恨。提婆达多闻是语已。默然不悦。

尔时酥钵啰没驮王。知其太子近在园林。即遣国人往彼河津。出其大树。唱声用力。响震郊原。太子闻之访诸左右。群臣具白。此是酥钵啰没驮王遣其人众。出河中树。太子闻已。我当自往。去河不远有一大窟毒龙所居。太子至前龙乃出窟。众人恐惧虑伤太子。即以利剑断彼龙命。龙有毒气被触之者遍身青黑。因以立名迦路那夷。太子行至河边。先令提婆达多出彼大树。提婆达多极其神力终不能举。次及难那尽力挽树稍离于地。是时太子以己神力。手把大树折为两段掷虚空中。于河两边各下一段。告众人言。此娑啰迦里(梨也切)拏树。是大良药火不能烧。若有疮肿涂之即差。汝等众人勿复忘失。太子作是语已。即乘车骑回归城邑。时有相师。相太子曰。若至七岁而不出家。作转轮王。太子入城将至王宫。释种伽吒儗里有一女。名娱闭迦。在高楼上。忽见太子身相端严心生恋仰。太子见此女已。令住车骑。回首观瞻。手执弓箭不觉堕地。时诸人众见此童女福相殊胜。皆言。此女堪事太子。父净饭王知是事已。遣童女二万围绕娱闲迦女令入王宫。尔时太子纳夫人已。思惟城外游观园苑。即告御车人阿誐多。汝今谛听。我思城外游观园苑。与我如法安置装严上好车骑。时阿誐多闻是语已。即于厩中如法装饰上好车骑。至太子前。尔时太子即乘车骑出于城外。于其马前见一老人。发白面皱策杖呻吟。太子不识。问阿誐多。此是何人。阿誐多曰。此是老人。太子问云。何名为老。阿誐多言。幻化之体无有坚实。四相迁移六情昏昧。起坐无力执杖而行。名之为老。太子问云。汝能免不。阿誐多曰。我何能免。太子问云。汝即不免我能免不。阿誐多曰。贵贱虽异幻体一般。日月推迁无人能免。太子闻已不悦而归复自思惟。四大假合五蕴无实。始自少年便成衰老。如是之相深可悲愍。尔时净饭王问阿誐多曰。我子出外有何所见阿誐多曰。太子出外见一老人发白面皱。具说上事。王既闻已忆前相师占言太子后必出家。太子于今安处深宫受五欲乐。情必爱着而不出家。即说偈言。

王闻相师占太子　　恐后舍父求出家
今以五欲悦其情　　爱着必继轮王位

尔时太子又复思惟出城游观。即告阿誐多。汝今谛听。我思城外游观园苑。与我如前安置装严上好车骑。时阿誐多闻是语已。即往厩中如法装饰上好车骑至太子前。尔时太子即乘车骑出于城外。于其马前见一病人。形体羸瘦心神劣弱。太子不识。问阿誐多曰。此是何人。阿誐多答言。此是病人。太子问云。何名为病。车匿答云。四大之体互相乖反而有病生。形容瘦恶心识无安。此名为病。太子问云。汝能免耶。阿誐多言。亦不能免。又复问言。汝既不免。我免得不。阿誐多言。俱是幻质云何独免。太子闻已。即归王宫。复自思惟。假合之身众病所集。众生愚迷深可怜愍。时净饭王问阿誐多曰。太子出外有何所见。尔时阿誐多具说上事。王既闻已恐子出家。复令宫中以五欲乐娱侍太子。即说偈言。

色声香味触最妙　　娱乐深宫太子情
若生爱乐而贪着　　应不出家求觉道

尔时太子复自思惟出城游观。即告阿誐多。汝今谛听。我思城外游观园苑。与我如前安置装严上好车骑。时阿誐多闻是语已。即往厩中如法装饰上好车骑至太子前。尔时太子即乘车骑出于城外。于其马前见一死人。气绝神逝犹如土木瓦石无所知觉。男女眷属围绕悲哭。问阿誐多曰。此是何人。阿誐多答云。此是死人。太子复问。云何名死。阿誐多答云。有为之体寿有短长。一旦无常永别亲眷。此名为死。太子闻已。问阿誐多曰。汝能免不。阿誐多答云。亦不可免。太子问云。汝身不免。我应免得。阿誐多答曰。三界无常生灭不住。太子之身亦复如是。太子尔时心不适悦。却归王宫。至王宫已而复思惟。无常之法念念不住。乃至有色无色非想非非想处。无有免斯无常大患。于诸众生深可悲愍。作是念已情不适悦。尔时净饭大王问阿誐多曰。太子出外有何所见。尔时阿誐多。具如上事一一宣说。王既闻已思念。昔时有婆罗门占相太子。福德淳厚诸相具足。决定出家成正觉道。即令宫内以五欲乐种种适悦。令彼爱着舍出家意。即说偈言。

我以五欲大富贵　　适悦太子天中天
令彼无心求出家　　付与轮王最上位

尔时悉达多太子。复自思惟出城游观。即告阿誐多。我思城外游观园苑。与我如前安置装严上好车骑。于是阿誐多即往厩中。如法装饰上好车骑至太子前。尔时太子即乘车骑出外游观。时兜率天子作是思惟。今兹菩萨出城游观求出家缘。我应当作沙门之相。持钵乞食现太子前。作是念已。即剃须发身被法服。手持应器住立马首。太子见已。回问阿誐多。此何人耶。阿誐多答言。是出家人。太子问云。何名出家。阿誐多答言。此人了悟生死誓断轮回。修菩提因求解脱果。剃除须发身被法服。清净身心此名出家。太子闻已心生踊跃。即便下马而问苾刍。云何出家有何利益。苾刍答言。夫出家者。离其亲爱不着荣乐。恒修梵行坚守律仪。弃背尘劳禁缚根识。妄念不生实行增长。如是进修名出家者。太子闻已叹言。善哉汝大丈夫。于其浊世能善调伏能善勤求。是真出家是真善友。言已顶礼。上马归宫。即于宫中至意思惟出家之法。其行甚妙其理甚深。厌离王宫欲求解脱。时净饭王问阿誐多曰。太子出游有何所见。得悦乐不。阿誐多逡巡具白上事。王闻所奏。又复思惟。相师曾言。若不出家必作轮王。我须今辰别设方便。令彼太子断出家意。即告悉达多。迦里沙迦聚落国之重地。汝今往彼代吾抚临。当使一方人民和悦。太子闻已迷闷不乐。昼夜思念专求出家。未遂本心。往赴迦里沙迦聚落。行至路次。有五大宝藏从地涌出。主藏神等白言。太子。此等宝藏菩萨所有。唯愿菩萨为我受之。太子告言。此等宝藏众宝所聚。有情爱着非我所求。主藏之神闻菩萨言。知不领纳。即率同类入于大海。尔时太子渐次前行。至迦里沙迦聚落之界。见有多人。各执牛具苦力耕种。手脚粗恶尘土坌身。衣服破弊饥渴无力。如是种种苦恼逼迫。太子宿怀慈愍。见之惊问。左右告曰。此是太子部内耕种之人。太子闻之。即令放免丁壮牛畜任自营生。不令官司更有拘检。作是语已。即往阎浮树下。结跏趺坐而入禅定。其诸臣僚僮仆吏民。亦于树下围绕侍立。经于食时。净饭王心自思惟。太子出外已过时约。由未回归。我当自往观视太子。即严车驾出临聚落。至阎浮树下。乃见太子入三摩地身心不动。日色虽转树影不移。时净饭王叹言。善哉善哉。大威德大丈夫。甚为稀有。日行不住树影不移。以头至地礼菩萨足。而说偈言。

善哉大丈夫　　世间甚稀有
生时放光明　　大地皆振动
今坐阎浮树　　日转影不移
时众普见闻　　我今归命礼

尔时太子从禅定起。即乘车辇归迦毗罗城经尸陀林。见彼林中而有死人。裸形臭恶支体坏烂。于其世间深生厌离。王与太子入迦毗罗城。时有相师瞻见太子威德殊异。告净饭王。今此太子于七日内若不出家。定有转轮圣王之位。尔时相师。即说偈言。

大王今当知　　悉达多太子
七日不出家　　当作轮王位
统领四大洲　　富有于七宝
如成正等觉　　法财救世间

尔时相师说此偈已。太子进车而渐前行。时有释种名迦罗叉摩。其女名蜜里誐惹。瞻见太子威仪尊重。而兴赞叹。于太子前即说偈言。

父得解脱乐　　母身亦复然
生此悉达多　　愿与我为夫
当成二足尊　　圆证涅槃法
名闻遍十方　　我今归命礼

尔时太子闻是伽陀心生欢喜。即以真珠璎珞承其威力。入窗牖中安着女项。时净饭王见是事已。即以二万宫人围绕蜜里誐惹女入于王宫。尔时太子有三夫人。耶输陀罗。虞闭迦。蜜里誐惹。及六万宫人朝夕供侍。心无爱着专求舍弃。时净饭王知是事已。告谕三王。有婆罗门相我太子。若七日内不令出家。必作转轮王。汝等诸王于七昼夜可共守护。复起民众造七重城。七重壕堑城安铁门。于门上下遍置铃铎。若开门时铃声振响一由旬外。尔时太子于其内宫。与诸宫人妓舞作乐昼夜无异。时净饭王诏令群臣于诸禁掖处处防卫。仍遣四兵象马车步。于城四门分布巡察。时净饭王在城东门。斛饭王在城南门。白饭王在城西门。甘露饭王在城北门。各领臣僚夜不睡眠专心守护。复命大臣摩贺曩摩。于其夜分不住来往巡历四门。警觉军众令不睡眠。尔时摩贺曩摩领其人众巡至东门。而即问言。何人在此不睡守护。时净饭王告言。我今在此躬自防卫。摩贺曩摩告言。大王。若不睡眠无诸过失。时摩贺曩摩。即说偈言。

耽睡人如死　　亦如魔魅人
若能止其睡　　过咎必不生

尔时摩贺曩摩说此偈已。即往西门而复问言。此有何人不睡守护。时斛饭王告言。我今在此专心防卫。摩贺曩摩告言。大王。若不睡眠无诸过失。时摩贺曩摩。即说偈言。

人睡亦如死　　须知有睡魔
若能止得睡　　过咎必不生

尔时摩贺曩摩说此偈已。即往南门而复问言。此有何人不睡守护。时白饭王告言。我今在此专心防卫。摩贺曩摩告言。大王。若不睡眠无诸过失。时摩贺曩摩。即说偈言。

耽睡如饮酒　　醉入于旷野
过失即随生　　是故须止睡
