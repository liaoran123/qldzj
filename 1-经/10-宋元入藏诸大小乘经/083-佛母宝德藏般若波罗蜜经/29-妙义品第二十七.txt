
大智菩萨行如是　　天人合掌恭敬礼
乃至十方佛刹中　　亦得功德鬘供养
假使恒河沙佛刹　　所有众生皆作魔
一一毛变无边相　　不能娆动于菩萨
大智菩萨有四力　　而彼四魔不能动
空行亦不舍众生　　菩萨慈悲处利乐
佛母般若波罗蜜　　菩萨了知深信重
内心真实而奉行　　应知是行一切智
法界如实不可得　　由如虚空无处所
如天宫殿应念生　　亦如飞禽思果树
大智菩萨如是行　　住彼寂静之功德
法不可见亦无说　　菩提非得非不得
所有声闻及缘觉　　修行寂静三摩地
爱乐寂静得解脱　　唯佛超出于一切
菩萨依禅到彼岸　　不住寂静行如空
如禽飞翔不堕地　　如鱼水中行自在
菩萨若为诸众生　　当求未曾有佛智
施与最上第一法　　此名最上行行者
