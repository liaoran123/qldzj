
不动地摄愿波罗蜜。善慧地摄力波罗蜜伽陀。

帝释天主问佛言　　云何菩萨行智慧
佛答微尘数蕴界　　无此蕴界之菩萨
菩萨久行应可知　　于俱胝佛作胜缘
新学闻此生邪疑　　或不乐求而不学
又如人行深恶道　　忽见边界牧牛人
心得安隐无贼怖　　知去城郭而非遥
若闻最上般若已　　复得乐求佛菩提
如获安隐得无怖　　心超罗汉缘觉地
譬如人住观大海　　先见大山大树林
见此所爱祥瑞境　　必达大海知非远
菩萨若发最上心　　闻此般若波罗蜜
虽未授记于佛前　　此证菩提亦非远
如见春生诸草木　　知有华实而非遥
若人手得此般若　　得证菩提亦非远
亦如女人怀其妊　　十月满足必诞生
菩萨若闻宝德藏　　速成正觉之祥瑞
若行般若波罗蜜　　见色非增亦非减
见法非法如法界　　不求寂静即般若
行者若不思佛法　　不思力足及寂静
离思非思无相行　　是行最上般若行
