
焰慧地摄精进波罗蜜伽陀。

彼色受想行识等　　菩萨观照悉无常
各各现行而不知　　非法非生智者见
无色无受想行识　　是法无得复无生
了知一切法皆空　　是名最上般若行
如化恒沙等佛刹　　诸众生证罗汉果
若能书写此般若　　令他受持功德胜
如佛修行云何学　　信重般若诸法空
速证声闻及缘觉　　乃至无上正觉尊
世间无种不生树　　枝叶华果悉无有
无佛谁指菩提心　　亦无释梵声闻果
如日舒光照诸天　　普使成就种种业
佛智菩提心亦然　　从智生诸功德法
如无热池无龙主　　即无河流阎浮提
无河华果悉不生　　亦无大海种种宝
世间无佛无大智　　无智功德不增长
亦无佛法诸庄严　　无菩提海等等宝
譬如世间萤有光　　一切萤光集一处
比日一光照世间　　微尘数分不及一
