
如来说戒波罗蜜　　一切戒中为第一
智者欲奉一切戒　　当学佛戒波罗蜜
今此法藏诸佛母　　为最第一快乐所
过现未来十方佛　　生此法界而无尽
一切树林华果等　　皆从大地而生长
大地不厌亦不着　　不减不增复不倦
佛及声闻缘觉等　　天及世间安隐法
皆从般若之所生　　般若无增亦无减
世间上中下众生　　一切皆从无明生
因缘和合转苦身　　无明无增亦无减
乃至方便诸法门　　皆从般若所生出
彼方便法随缘转　　般若无增亦无减
菩萨了知十二缘　　乃至般若无增减
如日云中放光明　　破无明障证菩提
