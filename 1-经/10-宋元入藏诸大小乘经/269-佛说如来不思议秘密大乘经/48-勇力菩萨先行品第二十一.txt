
尔时世尊与诸菩萨声闻大众游止鹫峰山中。于日后分离本住处。为诸大众随宜说法。

时阿阇世王。知佛世尊已复山中。宫嫔眷属并王舍城中六万人众。各持种种上妙香花涂香末香等诸供养。出王舍大城诣鹫峰山佛世尊所。到已头面顶礼佛足各住一面。时阿阇世王。前白佛言。世尊。我诸所作随宜安处。我子来白父王。当知世尊大师。于金刚手菩萨宫中。赴请已竟。今已还复鹫峰山中。我乃思念。希有世尊。佛于一切众生。大悲随转。于众生聚中无一众生如来世尊起厌舍者。于旷野大城金刚手宫中。赴请受供还复来此。广为众生成熟利益世尊。彼金刚手菩萨大秘密主。甚为希有。具大威力。能善宣说如来法律生大欢喜。而金刚手者。往昔曾于何佛如来应供正等正觉所。植种德本。乃能成办如是辩才。佛告阿阇世王言。大王当知。彼不种善根众生。于如是事极难信解。而彼决定种善根者。乃能于此生其信解。大王。假使十方如殑伽沙数等诸世界。尚能算数知其边际。彼金刚手菩萨大秘密主。于佛世尊所亲近供养。修诸梵行成就辩才。假使诸佛世尊而亦不能算其边际。以是缘故。大王。当知昔因缘者。我念过去阿僧祇劫。复过于前广大无量不思议劫。时有如来应供正等正觉。出现世间。号曰多闻明行足善逝世间解无上士调御丈夫天人师佛世尊。世界名极严。劫名无毁。时彼世尊。为彼清净大菩萨众宣说正法。彼佛告言。诸善男子。汝等当知。若有菩萨能发大精进者。即于身命而悉舍弃。时彼会中有一菩萨名曰勇力。前白佛言。如是世尊。如是善逝。如佛所言。若有菩萨发精进者。即于身命而悉弃舍。如我解佛所说义。菩萨若生懈怠。岂能速证阿耨多罗三藐三菩提果。何以故。能发精进诸菩萨者。于生死中不起厌倦之意。而彼菩萨。于生死中常当称赞不乐涅槃。但为成熟诸众生故。世尊。菩萨勤行为利众生故。具精进信解。于生死中自得其乐。不乐涅槃之乐。所以者何。菩萨为利诸众生故。随其所应诸有施作。亦随所应皆获其乐。若住涅槃而何能作。是故诸菩萨于生死境界中自得其乐。而即不取涅槃境界。世尊。菩萨于生死境界中所得乐者。谓即勤行利众生故。而常得见无量诸佛。常闻无量清净正法。常能成熟无量众生。菩萨以住生死境界故。即能随入众生境界。而于涅槃境界之中不着舍行。菩萨住生死境界者。以怖堕于非境界中。何以故。非境界中不复能作利众生事。不能安住如来境界。以不能住如来境界故。不能长养一切众生。此中何名非境界邪。所谓声闻缘觉之地。若乐住者即弃舍众生不能成熟。何以故。声闻缘觉境界是为菩萨非境界故。以声闻缘觉怖畏生死。若能摄受无量生死者。唯除清净大菩萨尔。是故菩萨能于生死境界中住。大王当知。时彼多闻如来赞勇力菩萨言。善哉正士善说此语。复善尊重菩萨境界所作诸行。而不复堕非境界中。勇力菩萨白彼佛言。云何是菩萨自境界邪。彼佛答言。善男子。菩萨自境界者。谓能摄受无量生死不生怖畏。称赞菩萨广大胜行。而不乐住声闻缘觉之地。以无碍智和合三界。若损若益能善增长一切善根。以增益智成众德本。而复能以尽智成就无尽福行。虽观无生而善成办有生之法。虽知无众生。而善成熟一切众生。虽知诸法离性。而善摄受正法。虽知诸佛国土自性如空。而以妙智严净佛土。虽观诸佛法身无相。而善勤求如来所有殊妙相好。虽观诸法本无造作。而以妙智于众德本所作精进。虽观有为法不实。而于诸事业少求少作。复能善为一切众生随宜施设。虽观身心离着。而以妙智说法无厌。虽离愦闹而从禅定所生不着禅味。虽复觉了甚深之法。而以妙智随诸众生。种种行转善说法要。虽知无生。以智善思普摄三有。虽以智观诸法皆空。而善护所得之果。虽观声闻缘觉境界。而善求如来解脱轻安之法。虽不厌舍诸菩萨行。而常善观诸佛境界。善男子。此即是为彼诸菩萨自境界门。复次大王。彼时勇力菩萨。于彼多闻如来所。闻说如是清净境界法已。生希有心。白彼佛言。希有世尊。能善说此诸大菩萨自境界门清净正法。如我解佛所说义。即是具善巧方便菩萨。入一切法自境界门。譬如虚空。一切色象境界普照无著。一切色象亦无障碍。虚空境界亦无障碍。具善巧方便菩萨亦复如是。现前觉了彼一切法自境界故。又如虚空普照一切色象境界而无障碍。所有一切毒树药树棘刺之树花果香树。彼等一切生长于空。然彼虚空无染无净无违无顺。具善巧方便菩萨亦复如是。从慧出生彼一切法自境界门。谓异生法有学法无学法缘觉法菩萨法如来法等。何以故。彼一切法现所证故。又如世间草木丛林。而火不能为其作护。何以故。火若上腾悉皆烧爇极炽焰故。菩萨亦复如是。于一切法自境界中。慧光发明极炎炽故。又如金刚坚固之身。火不能烧刀不能断。毒不能中他力不能伏。菩萨亦复如是。非声闻习非缘觉习。非一切众生诸烦恼习。而能染故。菩萨随诸习染。悉以勤行增上慧力。咸开晓故。又如水清摩尼宝珠。而能清彼诸浊水故。菩萨亦复如是。以胜慧宝普能清净一切众生诸烦恼垢。又如有药名曰离毒。不与一切恶毒同处。而能息除一切毒故。菩萨亦复如是。具方便慧力故。不与一切众生烦恼及自烦恼而共同处。复能止息一切众生诸烦恼毒此如是等皆是一切法自境界门。大王。当知彼勇力菩萨说是法时。有八千人发阿耨多罗三藐三菩提心。二百菩萨得无生法忍。大王。当知彼时多闻如来法中勇力菩萨者岂异人乎。即此会中金刚手菩萨大秘密主是。此大士者。能于彼时被坚固精进之铠。于多佛所亲近恭敬深种善根。
