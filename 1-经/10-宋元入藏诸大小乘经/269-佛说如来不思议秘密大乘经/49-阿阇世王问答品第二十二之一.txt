
尔时阿阇世王。即起是念。此金刚手菩萨大秘密主。右手所持大金刚杵几何轻重。而秘密主。有大力势能善执持。

时金刚手菩萨大秘密主知其所念。即告阿阇世王言。大王。当知此金刚杵亦轻亦重。王言。以何缘故亦轻亦重。金刚手言。为欲调伏憍慢贡高诸众生故。此杵即重。为示无慢正直诸众生故。此杵即轻。

时金刚手菩萨。即以所持大金刚杵置之于地。当置地时以神力故。三千大千世界六种振动。即告阿阇世王言。大王。汝今宜应以此地中大金刚杵而自举之。时阿阇世王。即时以自坚固勇力。欲举其杵竭其力势。不能动摇一毛端量。即生希有尊重之心。前诣佛所。合掌白佛言。世尊。我昔曾于战阵之所。取被甲大象。一手执持举掷于远。此金刚杵其量微小。我今竭自力势不能动摇。况复举邪。以何缘故其事如是。佛言大王。无自恼心。此金刚杵至极重故。

时阿阇世王。即白帝释天主言。憍尸迦。今宜举此地中所置大金刚杵。时帝释天主。即时以自勇猛神力欲举其杵。尽竭其力不能动摇。即生希有尊重之心。前诣佛所而白佛言。世尊。我若与彼阿修罗王。斗战之时我力坚胜勇锐无敌。右手取彼毗摩质多罗阿修罗王所有大车。量广七百由旬。我时执持如迅风行。此金刚杵竭自势力不能动摇。岂非世尊广大威神所制止邪。佛言。憍尸迦。此亦非我神力所制。但为彼金刚杵至极重故。憍尸迦。于汝意云何。须弥山王至极重邪。天主白佛言。须弥山王至极重大喻所不及。佛言天主。此金刚杵金刚所成。重复过彼须弥山王。而金刚手菩萨。能以此杵掷碎轮围诸山。犹如糠秕。以其金刚大力势故。

尔时帝释天主。即白尊者大目干连言。佛说尊者于声闻众中神通第一。愿今尊者。举此地中大金刚杵。尊者大目干连即自思念。我若于此人天大众之前。不能举动此金刚杵。岂非于我生慢心邪。作是念已运自神力。方欲前举彼金刚杵。即时三千大千世界六种振动。海水腾涌大地普皆怖畏振击。唯金刚杵不动不摇。是时尊者大目干连。前诣佛所顶礼佛足。作是白言。佛说我于声闻众中神通第一。具大威神名称力势。能以四大海水置于掌中。亦能转此三千大千世界。犹如有人以一金钱转于指端。又能空中止其日月。制彼威光不令转动。又能取彼须弥山王掷过梵世。又能调伏难陀乌波难陀二大龙王。又能于彼阳焰世界周行乞食。此金刚杵其量微小。然我亦复不能动摇。世尊。岂非我今神力减邪。佛言。大目干连。非汝神力有所减少。但为菩萨威力加持。一切声闻缘觉悉不能动。况余众生。又目干连。假使殑伽沙数诸佛刹中所有须弥山王悉能振动。唯金刚杵随置地方不能动摇。目干连白佛言。世尊。金刚手菩萨具大力势。而能戏掷此金刚杵。诚哉希有。佛言。大目干连。假使三千大千世界诸须弥山。尚能合入一须弥山悉能动摇。此金刚杵而不能动。

尔时尊者大目干连生希有心。前白佛言。希有世尊。此金刚手菩萨大秘密主具大力势。善能持彼大金刚杵。此秘密主。为即父母所生力邪。为神力邪。佛言。大目干连。父母所生之力。随所入处皆有分量。而诸菩萨神通力者无尽无限。我若开示使天人世间咸生迷惑。

尔时世尊。普遍观察诸众会已。告金刚手菩萨大秘密主言。汝今宜应自当举其地中所置大金刚杵。

时金刚手菩萨大秘密主神力振动三千大千世界已。即以左手举取其杵。戏掷空中旋绕七匝。杵旋空已。即时接置安右手中。一切众会生希有心。合掌顶礼大秘密主。咸作是言。希有秘密主。能具如是广大力势。善持最胜大金刚杵。普愿一切众生皆悉获得如是胜力。

时阿阇世王复白佛言。世尊。菩萨具修几法。即能获得如是胜力。佛言大王。菩萨若修十法获斯胜力。何等为十。一者。菩萨宁舍身命。终不弃舍无上正法。二者于一切众生。作谦下想不增慢心。三者于彼劣弱众生。起愍念心不生损害。四者见饥渴众生施妙饮食。五者见怖畏众生施其无畏。六者见疾病众生施药救疗。七者见贫乏众生惠令满足。八者见佛塔庙形像涂饰圆净。九者出欢喜言安慰众生。十者见彼负重疲困苦恼众生为除重担。菩萨若具如是十法。即能获得如是最胜之力。
