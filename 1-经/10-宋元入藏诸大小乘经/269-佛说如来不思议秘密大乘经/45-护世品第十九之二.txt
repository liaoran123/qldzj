
复次大秘密主如来于一切法中总略而说有四法印。何等为四。一者诸行无常。为诸沙门婆罗门及长寿天执常语者破常想故。二者诸行是苦。为诸天人计乐想者破乐想故。三者诸法无我。为彼执我诸外道等破其我想。四者涅槃寂静。为诸增上慢者起寻求行破彼增上慢故。此言无常者。即是毕竟无有常法增语。此言苦者。即是远离愿求增语。此言无我者。即是空相增语。涅槃寂静者。即是无相作证增语。大秘密主。此如是法。若诸菩萨深固信解勤行修习。即于善法而不减失。速能圆满菩提分法。

尔时护世四大天王。前白佛言。世尊。我等四王皆名护世。当以何法而能护世。佛告四大天王言。汝诸仁者。当修正法行即能护世。其正法行者。所谓十善。何等为十。一者不杀。二者于自富乐而生喜足无其分量。三者于他妻室不起染污。四者不破他众。五者不出恶言。六者所言如实。七者言无绮饰。八者于他富乐无所希望。九者止息嗔恚。十者正见清净。诸仁者。此十善法乃能护世。复有八法而能护世。何等为八。一者如说能行。二者于一切处尊重师长。三者顺行正道。四者心意质直。五者心常柔软。六者于一切众生常起慈心。七者不作诸罪。八者集诸善根。如是八法乃能护世。复有六法而能护世。何等为六。一者行慈身业。于师尊所及善知识同梵行者乃至一切众生。悉起尊重爱乐意念。是为第一身业和敬。二者行慈语业。于师尊所及善知识同梵行者乃至一切众生。悉起尊重爱乐意念是为第二语业和敬。三者行慈意业。于师尊所及善知识同梵行者乃至一切众生。悉起尊重爱乐意念。是为第三意业和敬。四者依法所得一切利养少略乃至钵中之食。与彼知识同梵行者。周普均平等同受用。又复尊重爱乐意念。是为第四利养和敬。五者于戒修法无断无缺圆具无浊。所应受者不生贪取。智所称赞离诸讥毁。以如是等净戒之法。与善知识同梵行者共所修持。又复尊重爱乐意念。是为第五戒修和敬。六者于诸正见出离法中及胜决择分。随何等法修其正行。即当如应与善知识同梵行者共所修作。又复尊重爱乐意念。是为第六同见和敬。诸仁者。此六和法乃能护世。复有四法而能护世。何等为四。一者不贪。以不贪故不堕恶趣。二者不嗔。以不嗔故不堕恶趣。三者不痴。以不痴故不堕恶趣。四者不怖。以不怖故不堕恶趣诸仁者。如是四法乃能护世。复有二法而能护世。何等为二。一者有惭。二者有愧。具是二法即能护世。复有一法而能护世。何等为一。谓真实行。以真实故即能护世。又复善语又无谄曲。此等一法皆能护世。诸仁者。如是等法汝等勤行即能护世。自能护已复令他人亦能护世。
