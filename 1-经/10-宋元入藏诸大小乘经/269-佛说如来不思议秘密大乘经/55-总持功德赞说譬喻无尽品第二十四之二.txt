
尔时贤王天子白佛言。世尊。一切法无摄受无我无取无续无断。然以方便随宜所作。诸勤行者。以正方便现前得法。世尊。譬如大水积于地下。须假人力勤行施作。或开以坑或凿以井。由勤力故方获其水。若无坑井水乃何得。勤行方便之者。亦复如是。以勤力故于一切处胜智通达。若无勤力智从何得。是故求菩提者。常勤方便发起精进。即能现前获得圣法。又如世间生盲之人。所生色象而不能见。众生烦恼暗蔽亦然。于所生法而不能见。又如世间有目之人于黑暗中。若无明炬即不能见一切色象。修天眼者亦复如是。若无善知识说法教导。不能于法而生信解。又如已具净天眼者。不假世间光明所照。菩萨亦复如是。所作已办者。不假他人而为教导。又如世人处胎藏者都无所见。亦复不见有所增长。发起精进菩萨亦复如是。虽修佛法亦不见菩提有所增长。又如大雪山王所有诸树依之而生。诸树必无中有破坏及彼焦枯。菩萨亦复如是。勤行方便修诸正法依智所生。亦不于中破坏减失。又如转轮圣王出于世间七宝随出。所谓轮宝象宝马宝珠宝女宝主藏神宝主兵神宝等。菩萨亦复如是。若发菩提心七宝亦随出。所谓布施持戒忍辱精进禅定胜慧方便等。又如转轮圣王统行四大洲界。于诸众生平等爱念而无异想。菩萨亦复如是。以四摄法普摄众生而无异想。四摄所谓布施爱语利行同事。又如转轮圣王行王法化。一切悉无斗战争讼。菩萨亦复如是。安居说法悉无一切邪外战讼。又如三千大千世界最初成立大须弥山及彼大海。菩萨亦复如是。初发菩提心先以深固大悲建立。又如世间日光出时先照高山。菩萨亦复如是。最初发起大智光明。令诸众生发起善根得智光照。又如大地受诸种子。而彼一切草木丛林。依地而生平等滋长。得陀罗尼菩萨亦复如是。以无著心于一切众生平等与法而无弃舍。

尔时世尊赞贤王天子言善哉善哉。天子。汝今善能譬喻宣说诸菩萨法。天子。当知假使一切草木丛林名相等聚法聚声聚及形色聚。遍入一切众生心行。普以一切名相分别。一切众生周遍伺察。乃至众生饮食受用。悉为譬喻称扬赞说。彼得陀罗尼菩萨。所有功德而不能尽。天子。彼得陀罗尼菩萨者。诸有所说无有少法非佛语者。又复一切色相光明。声香味触法光明无不现前。所得辩才不随他闻而有系属。不观他相而有所说。于一切处随其所向通达无尽亦复无边。不以威力偏入一切。身无粗重心无所缘。能于百千诸佛现前说法无染无著。而是菩萨以彼诸佛威神建立故。得陀罗尼智慧辩才。有所说法无染无著亦无退转。天子。当知菩萨有三无著之法。何等为三。一者我无著。二者众生无著。三者法无著。又有三种通达清净。何等为三。一者法界清净。二者真如清净。三者实际清净。又有三种通达无尽。何等为三。一者法无尽。二者文字无尽。三者演说无尽。又有三种获得通达加持之力。何等为三。一者辩才加持。二者法义加持。三者入法加持。又有三种成就欢喜。何等为三。一者慧欢喜。二者智欢喜。三者断疑欢喜。又有三种速疾之法。何等为三。一者念速疾。二者慧速疾。三者行速疾。

当佛说是总持功德赞说譬喻无尽法时。会中八百菩萨得入陀罗尼门。
