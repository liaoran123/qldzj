
复次金刚手大秘密主菩萨摩诃萨告寂慧菩萨摩诃萨言。善男子。云何名为菩萨语密语业清净。寂慧当知。随诸菩萨所起之处。即彼菩萨本生。随其菩萨本生。即入菩萨音声。所有一切有情音声语言。诸语言道言词诠晓。总集一切往返事相。微细伺察苦乐等言。悉入菩萨音声中住。都无障碍无著智见一切随转。乃至蚊虫蝇蝶微细音声。菩萨悉能诠表。令诸有情得闻菩萨音声之者身心轻安。随彼所闻如其诠表。悉从菩萨口门而出。此中如是说伽陀曰。

随诸有情无边际　　即彼种类亦无量
于百劫中说无边　　此不思议何能说
我以譬喻如义言　　说大士法亦无失
无增无减若虚空　　起广大心而开演

复次寂慧菩萨。于其梵王所有一切种类音声。帝释所有种类音声。护世天王种类音声。天龙夜叉乾闼婆阿修罗迦楼罗紧那罗摩睺罗伽等种类音声。乃至一切有情种类音声。菩萨悉以音声随入。复次伽陀曰。

菩萨梵音欢喜说　　超胜梵王彼音声
所说相应行慈悲　　喜舍四法皆和合
帝释歌咏悦意声　　菩萨音声能隐覆
随彼所出妙歌音　　如应分别诸法义
紧那罗众妙音声　　菩萨音声悉超胜
贪火炽然令息除　　如彼所言生爱乐
欲界诸天悦意声　　诸天歌咏声各异
法义随顺如理宣　　令彼一切生欢喜
贫嗔痴慢及憍谄　　疑惑等类诸有情
闻其菩萨如义声　　悉能止息贪嗔等
所有色界诸天众　　闻最上人音声已
一切咸生欢喜心　　愿求菩提生善趣
摩睺罗伽乾闼婆　　龙等诸妙音乐声
闻功德海所宣言　　一切广大生欢喜
种种方处无边声　　人中此阎浮提等
随闻菩萨妙音声　　闻已一切得解脱
地居空居诸天界　　菩萨音声悉随入
如其种类所入声　　宣说决定真实法
迦陵频伽拘枳罗　　鹅雁鹦鹉并鹙鹭
孔雀共命拘那罗　　吉祥鸟及鸳鸯等
师子虎豹熊獐鹿　　象马犀牛猫犬猪
此等走兽及飞禽　　音声随入皆欢喜
一切四足及二足　　多足无足等有情
菩萨随入众音声　　警悟如应生爱畏
三千世界诸有情　　上中下品众差别
三涂及彼人天中　　菩萨言音普随入
是中菩萨无分别　　无执无缚无思想
住无散乱等引心　　所作随应现诸相
清净有情所求愿　　音声诠表俱胝刹
过殑伽沙数亦然　　是心无持无发悟
三千界中诸魔众　　咸闻菩萨广大声
闻已惊怖速归心　　合掌恭信而顶礼
常好诤论诸有情　　增上慢心不归信
由闻大士清净言　　合掌恭信而顶礼
聋哑及彼无舌者　　謇吃破坏诸有情
由其菩萨美妙言　　即时能闻能言说
烦恼烧然复逼迫　　造罪恶作百种具
由闻菩萨善净言　　心得清凉息诸恶
有情若闻无常声　　佛法僧声即得闻
施戒忍法亦复然　　精进定慧悉闻听
所有一切功德海　　多俱胝劫说不尽
音声无边智无边　　悉住佛声而无断

复次寂慧。当知菩萨摩诃萨。语言音声之中。无爱着语。无猛恶语。无痴乱语。无染污语。无缚解语。无高下语。无粗涩语。无恶戾语。无缺漏语。无坚硬语。无违顺语。无退失语。无随恶语。无相违语。无随染语。无不定语。无躁动语。无贡高语。无忿恚语。无非时语。无杂欲语。无随方喜爱语。无思慕语。无极缓语。无极速语。无坏诸根语。无坏音声语。无破坏心语。无邪曲语。无劣弱语。无隐覆语。无衰朽语。无向背语。无深险语。无不出离语。无不愍念语。无害他语。无自他离间语。无出入语。无执取语。无不清净语。无不如理语。无不忍语。无杂乱语。无诬谤语。无非法语。无高胜语。无卑下语。无过时语。无时分差失语。无虚说语。无邪说语。无希求利养语。无不归摄语。无痴瞢语。无痴疑语。无不可爱语。无讦露语。无轻慢语。无自分高强语。无他分离散语。无自赞功能语。无破他功能语。无讥诮语。无折伏他语。无非所作语。无所作相违语。无破坏秘密语。无不防护语。无轻慢智者语。无毁谤贤圣语。无称美语。无赞誉语。无显发他人过失语。无如箭射激语。无说他非语。无不救拔语。无增上慢所说语。无罪业语。无不饶益语。寂慧当知。菩萨所出语言音声。皆是神通智力。福行果报之所成立。善种随转相续不断。凡所言说皆悉成就。菩萨一时或于树下行住坐卧。若有人来诣菩萨所。作是问言。汝知此树有几多叶。是时菩萨不观其树不数其叶应声答言。此树具有若干数叶。如其菩萨所出之言。即彼树叶更无增减。又复有人问殑伽河有几许沙。为几百邪。几千几百千。几俱胝几阿庾多。几儞庾多。几兢羯罗。几频婆罗。几尾播舍。几阿閦婆。几无量。几阿僧祇。几阿哩誐拏。几嚩诃。几龙力。几不可数。是时菩萨不观其河不数其沙应声答言。此河具有若干数沙。如其菩萨所出之言。即彼河沙更无增减。亦同如来智所知数。菩萨所言如实无妄。不假天龙夜叉乾闼婆阿修罗迦楼罗紧那罗摩睺罗伽等。并声闻缘觉众共作证。唯佛如来所可证知。寂慧。如是等缘而悉应知。

复次寂慧。我念过去久远世中。有一仙人其名妙爱。有婆罗门名曰黑相。彼时有一尼拘陀大树其名贤善。有多枝叶周匝垂荫。纵广可及一俱卢舍。时妙爱仙人居其树侧。以神通力经七日中。审细观瞩数其树叶。于后一时。彼黑相婆罗门。入城乞食。经游至彼树下饭食已讫。即诣妙爱仙人居所。到已欢喜。互以美言而相慰问。多种谈论咸生适悦。时仙人言。大婆罗门。汝必应知于人世中。可能有人于此尼拘陀大树审细观知枝叶数不。婆罗门言。尊者。世亦有人。仙人复言为何人邪。婆罗门言。即汝尊者应为我说。仙人答言。大婆罗门汝为我说。时婆罗门。不观其树不数其叶。应声即为说伽陀曰。

八千那庾多数量　　俱胝复有九十二
六十阿閦婆应知　　十六齐等其枝数
又复三十那庾多　　九十六数殑羯罗
尾播舍量有十三　　此等皆为彼叶数
其树所有枝及叶　　如前数量无增减
我随智力如实言　　疑者自数应无失

是时妙爱仙人。闻是说已深生惊异。说伽陀曰。

汝婆罗门神通智　　以真实语而善说
贤善尼拘陀树王　　所有枝叶如实知
汝亦不曾观其树　　而复不曾算其数
即彼枝叶数难量　　能以智心而解入

仙人说伽陀已。又复问言。大婆罗门。如汝所说。为自智力而能知邪。为诸贤圣助汝说邪。婆罗门答言。尊者。汝今善听。我以人中之智如实而说。虚空可破斯言无妄。

复次。金刚手大秘密主菩萨摩诃萨告寂慧菩萨摩诃萨言。汝今当知彼时妙爱仙人者。即今大智舍利子是。黑相婆罗门者。即今世尊释迦师子是。由如是故菩萨所有语功德海。即能安住真实功德如理法义。寂慧。此等是名菩萨语密语业清净。其中若有少解入者。我说彼为最上慧人。
