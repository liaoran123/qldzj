
复次寂慧。所有一切有情色相威仪。即于菩萨色相威仪中住。而菩萨曾无发悟亦无分别。以彼菩萨无所分别平等舍心。即随其身现身威仪。然菩萨身法尔不动。以不动故现起身业。虽身离相。而亦不坏菩萨身清净。已发现光明普照地狱。一切有情令得安乐。又复菩萨。普为一切有情不惜身命。若诸有情各各来求菩萨身肉而啖食者。菩萨悉现其前。断肉授之。乃至骨血精髓而悉随与。寂慧当知。菩萨随诸有情须身肉等而悉与者。由彼菩萨知身无量。即能随知法界无量。无量即无尽身无尽门。即是缘生无尽法门。菩萨随所现身。但为成熟一切有情。若或有人贪染心者。爱着殊妙端严色相。菩萨即于其前。为现端严女人之相。随彼男子染爱之心。悉如其意。时彼女人以染着故。形容枯悴即趣命终。根门败坏臭秽不净。时彼男子。以无智故厌恶而去。即其女人死灭之身。自然出声为说法要。令彼男子心生开悟。不退转于阿耨多罗三藐三菩提心。

复次寂慧菩萨。于此三千大千世界现广大身。或宝盖中或现指端。乃至劫火洞然炎炽能以手指而悉覆之。而菩萨身都无所坏。又复能现身相。普为诸佛世尊作供养事。积妙华盖如须弥量。复聚宝花高若山峰。悉以供养诸佛如来。又复以此三千大千世界为一大器。满贮香油等须弥山。布其灯炷然以灯明广大炽盛。为诸如来作供养事。又复积以殑伽沙等数量广大灯明。普遍炽盛供养如来。又复菩萨以所著衣覆自肢体。灌注酥油用然灯明。普为如来作供养事。其灯炽盛有大光明。广大照耀殑伽沙等诸佛刹土。彼彼有情互得观见。菩萨所现神通化事。如是见已。无量无数有情悉发阿耨多罗三藐三菩提心。其中所有憍慢贡高诸有情类。菩萨即现大力那罗延身。或金刚手菩萨可畏之相。彼等有情见已惊怖。即向菩萨折伏其心。归命顶礼求哀听法。又复菩萨于大国城及诸弃尸林中。见彼无数百千有情普遍充满。而是菩萨以广大身现死灭相。令彼先堕畜生趣中诸有情类畜报尽者。取其菩萨所灭身肉而啖食之。食已命终皆得生天。由是因故乃至最后入于涅槃。是故当知。菩萨摩诃萨宿昔愿力得清净已。能于长夜酬其宿愿作利益事。愿令有情临命终时。食我身肉得生天界。由此因缘乃至最后入于涅槃。令诸有情成就所思成就所求成就愿力。

寂慧当知。菩萨摩诃萨。有如是等殊胜行愿。我念往昔过去世中。此阎浮提周匝四方。有八万四千广大国城。复多百千聚落县邑。百千俱胝那庾多人民居止。彼时国城有大灾难疾疫劫起。其中人民生种种病。谓于身分若生若熟疾状各异。或疮疖癣癞。或风癀痰等。大小病者散遍充满。求多千种精妙医师。用以妙药。而悉不能治疗彼等一切病苦。彼诸人民病无疗故。无所救护无所归向。震发大声哀泣而言。谁能为我息除病苦。或天龙夜叉乾闼婆等。或人非人。有能为我息除病者。我当罄舍一切财宝悉以奉之。我即如其教令荷彼深恩。寂慧当知。世尊释迦如来。当彼时中为帝释天主其名妙眼。于其天中以净天眼过于人眼。悉能观见彼诸人众受多病苦。复以清净天耳。遍闻一切。人众哀泣之声。其见闻已起悲愍心。即自思惟。我今应为此诸人民无依止无救护无归向者。作其依止救护归向。作是念已。即时帝释天主。于此阎浮提中有一大城名曰善作。其去不远即自变身为男子相。名曰善寂。处虚空中。普为开发阎浮提中一切人民。说伽陀曰。

善作大城此不远　　中有男子名善寂
取彼身肉啖食之　　悉能息除一切病
勿应惊怖怀怯惧　　随意欢喜取身肉
此为妙药救人民　　是中无害无嗔恚

时彼国城聚落县邑。染疾苦者一切人众。闻彼空中伽陀声已。即时俱诣善作大城善寂人所。到已各各断取其肉食之治病。虽彼彼取之而身肉无尽。

是时善寂。复为人众说伽陀曰。

我若当得佛菩提　　此真实法我无尽
由真实故我此身　　愿取其肉亦无尽

是时普遍四方染疾苦者。一切人众于彼善寂人所。各各随意断取身肉。而善寂身安然如故。亦无增减续续断已旋旋复生。时彼国城一切人众食是肉者。彼彼所有一切病苦皆得除解。无病快乐悉无忧恼。如是次第阎浮提中一切人众。咸息诸病悉获轻安。是时一切人民男子女人童男童女皆自惟忖。彼善寂男子。能为我等息除诸病。令我无病身得轻安。我等今时持以何物用为供养。由是多人共集一处。同诣善寂人所。到已各各合掌恭信。异口同音说伽陀曰。

汝善依止善救护　　汝为医王复妙药
随汝教令我病除　　我何所作伸供养

是时善寂男子。隐所变相还复帝释之身。普为一切人众说伽陀曰。

金银财宝及饮食　　我悉不为此等事
但为救护诸有情　　十善业道令圆满
菩提愿行坚固修　　为诸有情利乐因
互相起发慈爱心　　生长一切利益事
闻已应发菩提心　　复起最上大慈意
普令积集胜妙因　　十善业道皆清净

复次寂慧。尔时帝释天主。说伽陀已复彼天宫。时阎浮提男子女人童男童女一切人众。莫知其数中无一人堕恶趣者。彼彼命终皆于善趣三十三天众同分生。生彼天已。帝释天主即为说法示教利喜。悉令不退转于阿耨多罗三藐三菩提心。其中有情或复远尘离垢得法眼净。

复次寂慧。是故当知菩萨身密所作身业。得清净已弃一身命。能为成熟无量无数一切有情。毕竟令得阿耨多罗三藐三菩提果。

复次金刚手大秘密主菩萨摩诃萨告寂慧菩萨摩诃萨言。寂慧当知。菩萨身者是不破坏。坚固真实不生灭身。若诸有情应以有坏之身可化度者。即现其身而为化度。若诸有情应以无坏之身可化度者。即现其身而为化度。于一切种类悉不破坏。火不能烧刀不能断。是身坚固真实不坏金刚所成。是故寂慧。菩萨所现身相。但为成熟一切有情作利乐事。而是菩萨无所思惟。亦无分别是身是相。知身离相故即得法离相。亦非身离相与一切法离相有二差别。若相即身离相。彼相即法离相。如是离相能随入故。即自身离相与一切有情身离相二俱平等。何以故。由自身离相。一切有情身离相故。即入一切法界离相。以法界离相故。即入法离相。然于是中而实无有少法可得。谓以自身真如。即入一切有情身真如。一切有情身真如。即入自身真如。又复自身真如。即入一切法真如。以入一切法真如故。即入一切佛真如。又以自身真如故。即入过去未来现在真如。亦非过去真如与彼未来现在真如有所违背。所有过去未来现在真如。即是蕴处界真如。蕴处界真如即是清净真如。染净真如。即是生死涅槃真如。生死涅槃真如。即是无造作真如。无造作真如。即是一切造作真如。善男子。所说真如即是实性。实性即是如性。是无异性。无种类性。无生性。无诤论性。无执取性。谓以真如无法可取故。说真如是无取法。由彼真如无所取故。即如是取。于诸取中菩萨示现有所取法。亦非真如有取有作。以无取故即无诤论。无诤论故。于诸色中现有所取。然彼真如亦无所动。是故以其如实之智。伺察如来真实之身。以观如来身平等故。即当伺察自身真如。取要言之审观一切身非身性。毕竟不生。知一切身皆是缘生法所成故。如是知已乃能悟入彼法身门。入是法身门故。即成法身。非蕴处界身。即彼法身广大增胜。如实观想从是现身。为诸有情作利乐事。乃至一切见闻觉知。悉为有情成利乐故。寂慧当知。譬如世间耆婆医王。积集一切胜上之药。精妙和合成女人相。妙色端严而可乐见。如其所应安立施作。若来若去行住坐卧。分别事相。亦非分别非离分别。诸有病者。若国王大臣若长者居士。来诣耆婆医王妙药所成女人之所。相与和合。其和合已。一切病苦皆得息除。无病轻安而获快乐。寂慧。汝且观是耆婆医王。以善巧智。能为世间息除诸病。余诸医师无是智力。菩萨所有法身增胜。亦复如是。若能如理真实观者。而彼一切男子女人童男童女。为贪嗔痴烧然其身。若能如实观法身者。即能息除一切烦恼。心得轻安身离烧然。是故当知。菩萨宿昔愿力清净。菩萨法身广大增胜。如实而观即是菩萨身密清净。寂慧当知。菩萨法身非饮食力而能成故。亦非段食可能资养。菩萨了知如是相已。即为悲愍一切有情现受饮食。虽有所取而无著相。亦非护惜其身故有所取于所取中。而彼法身无增无减。是故当知。菩萨法身不生不灭亦无所起。于中示现生灭起作。但为成熟诸有情故。灭即无灭亦无造作。于一切法应如是知。诸有生者即和合义。于一切法应如是知。又复应知彼一切法生即无生。如来身者即是法身。即是法食即是法力。是法归趣。如来身者即虚空身。无等等身。三界一切最胜上身。一切如来通达身。无喻无比清净无垢无染污身。自性明亮身。自性不生身。自性无起身。离心意识身。幻焰水月自性身。空无相无愿所成身。十方最胜如虚空广大身。一切有情平等身。无边无际身。无种类无分别身。无毁无异身。于住无住得不动身。无色自性身。无受想行识自性身。非地界所成身。非水火风界所成身。非种非和合种非大种所成身。非种类法一切世间无比身。非眼所生非耳依止非鼻所知非舌了别非身和合非意所成等身。非心所转。非意识所转。亦非无转亦非随转。善男子由如是故。应当如实观如来身。而是菩萨于如来身住平等性。得清净已行菩萨行。乃至三千大千世界。或四大洲或阎浮提。一切王城聚落郡邑。菩萨于一切处普为现身。然于是中亦无所现亦无对碍。又复菩萨能于十方现诸魔身。于有现中现无对碍。于无现中现无对碍。由如是故。无见无闻无觉无知。诸有所现但为成熟一切有情。菩萨于其身念处中亦无增减。菩萨虽复知身无常知身是苦知身无我。然为有情示现其身作利乐事。菩萨知身法尔寂静。为有情故起分别身作诸利乐。菩萨又复了知因缘能成其身。然于彼彼因缘法中如实而观。亦无作者亦无受者。又复能观是身无知如草木瓦砾。菩萨身业虽已清净。然为有情示现其身。寂慧当知。释迦菩萨始从燃灯佛所发菩提心。身语心业皆悉清净。且身业者具有无量无边功德。假使过于殑伽沙数等劫。或如来说或我所说。菩萨所有身密身业。广大清净不可穷尽。
