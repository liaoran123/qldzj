
尔时金刚手菩萨大秘密主。满所思念得授记已。安慰其心生大欢喜。踊跃庆快前白佛言。世尊。我今勤请世尊降赴我所居止秘密宫中。微伸供养期满七日。并请菩萨声闻大众。愿佛慈悲哀受我请。何以故。世尊。旷野大城中。有多夜叉罗刹鸠盘茶必舍左乾闼婆摩睺罗伽等。异类众生悉住于彼。令彼等众得见佛已于长夜中利益安乐。息除[彳*廣]戾恚恶之心。复令四大天王诸眷属等于长夜中获大利益安隐而住。若佛世尊。悲愍我故降赴我宫。菩萨声闻随受微供。使令无量诸众生类增长善根。复令我等圆满意乐。佛即默然而受其请。

尔时金刚手菩萨大秘密主知佛世尊默受请已。心生欢喜踊跃庆快。即时头面顶礼佛足。右绕七匝速离佛会。还复所止旷野大城。

时金刚手菩萨大秘密主。至自宫已乃起思念。我今如何施设供养。复依何等境界庄严而为严饰。令欲色界诸天子众起希有心。复令十方世界所来集会大菩萨众咸生欢喜。我亦于佛广大施作妙供养事。作是念已即自记忆往昔一时。佛于夜分入三摩地。其名寂静不思议广大所行。我亦随佛即入是定。东方去此过殑伽沙数等佛刹土已。到一世界名无边功德宝庄严。彼有如来号庄严王。其佛刹中化主世尊。为十千菩萨授菩提记。我于尔时见彼佛刹。不可思议天人庄严。超胜一切妙庄严事。我宜依彼无边功德宝庄严世界所庄严相而为严饰。当为世尊作供养事。

尔时金刚手菩萨大秘密主。即入大庄严王三摩地。于是三摩地中如实观。睹彼无边功德宝庄严世界。种种殊妙庄严等事。如其所观即运神力。于此旷野大城中。施设庄严与彼无异。而彼无边功德宝庄严世界者。东西南北纵广正等六十四由旬。以青琉璃而为其地。帝青大宝作其墙界。垂珠华璎众宝严饰阎浮檀金而为莲华。众宝枝叶众宝璎珞间错垂布。复有无数天妙宝衣。复有无数珠璎严饰。复有无数殊妙缯彩。垂以无数妙宝华鬘。烧香涂香众妙宝瓶。亦复无数周匝。遍散种种色华。人所观者殊妙悦意。若身若心欢喜调畅。出现无边功德宝聚。复现无量色相庄严。又有广多百千庄严妙师子座。宝机承足宝绳交络。宝华庄严垂真珠网。周匝盈积可八步量。又复布设无数天衣。空中复有宝网垂覆。如是种种妙庄严事。于余广多世界之中。昔所未见昔所未闻。又复严办百味精珍上妙饮食。又复布列百千庄严妙师子座安处空中。一一师子座。空中自然有妙宝盖。各各垂覆殊妙庄严众相具足。

尔时金刚手菩萨大秘密主。于其定中安布如是殊妙胜相。施设庄严师子座已。从定而起过于夜分至明旦时。严办最上清净食已。深心清净将欲供养世尊如来菩萨大众。

尔时。金刚手菩萨大秘密主。又过夜分即告四大天王言。诸仁者。汝等当知我今请佛并大菩萨诸声闻众。降我所止秘密宫中期满七日微伸供养。以佛世尊悲愍我故而受我请。汝等各有力能广多眷属。于七昼夜中勿生放逸勿起乱心。亦复且止诸余作事。专一精勤供养于佛。乃至此旷野大城所止。一切夜叉罗刹必隶多鸠盘茶必舍左乾闼婆摩睺罗伽等。并余所住诸众生类。以我教敕悉告语之。众等应知。金刚手菩萨。请佛世尊来降于此旷野大城期满七日作供养事。汝等宜应摄诸恚恶发清净心。复起广大欢喜之意。严供世尊听受正法。

尔时金刚手菩萨大秘密主即告长子金刚军言。贤者。汝今宜应以自神力往彼梵界。自梵众天至色究竟天。于彼诸天各告语云。金刚手菩萨大秘密主。请佛世尊来降旷野大城秘密宫中。期满七日作供养事。汝等诸天欲见佛者宜速来此。

是时秘密主长子金刚军。受父教令即如其命。

尔时金刚手菩萨大秘密主复告次子妙臂言。贤者。汝今。宜应以自神力往地居天至空居天。谓四大王天忉利天夜摩天兜率天化乐天他化自在天。于彼诸天各告语云。金刚手菩萨大秘密主。请佛世尊来降旷野大城秘密宫中。期满七日作供养事。汝等诸天欲见佛者宜速来此。

是时次子妙臂。受父教令即如其命。尔时于刹那间。即有广多无数百千欲界天子色界天子。周匝充满百千由旬之量填塞空中。

尔时金刚手菩萨大秘密主。又过夜分即为世尊敷设卧具妙严饰已。右膝着地合掌谛诚向佛世尊。说妙伽陀而伸勤请。

善来最胜人中尊　　善来人中无上士
人中增胜愿降临　　佛大牟尼时已至
善来最胜二足尊　　善来二足尊最上
二足增胜愿降临　　佛大牟尼时已至
佛大莲华净戒生　　精进定水常增长
如峰采华众所归　　寂静莲华愿来降
最初安立四圣谛　　以慈悲眼遍观察
常能震吼无我音　　佛大师子愿来降
戒为根本念为茎　　觉支华秀常茂盛
解脱智果已周圆　　佛大树王愿来降
妙慧甚深复广博　　湛然定水遍清凉
众行圆明大导师　　佛功德海愿来降
大悲所成吉祥礼　　大慧光明广庄严
莲华开觉众所归　　佛日光明愿来降
正语震伏诸邪论　　解脱药树救沉痾
小根群鹿悉开明　　佛大山王愿来降

尔时世尊受金刚手菩萨大秘密主至诚勤请。知时已至即告苾刍众言。汝等宜应着衣持钵往赴金刚手请。期满七日作供养事善哉行矣今正是时。付嘱守护僧坊之者。今此众中诸有已得神通之者。菩萨声闻各各随应以自神力游空而往。若复未具神力之者。应当随入如来清净大圆光中。游空而往。

尔时世尊即于王舍大城鹫峰山中。隐身不现。菩萨声闻恭敬围绕。放大光明普遍照曜。天人天女导前从后歌咏称赞。奏百千种俱胝那庾多鼓吹音乐震动大地。天雨种种殊妙宝华。于佛刹中广现种种佛大威力。佛大神通佛大施作。佛大变化佛大吉祥。佛大胜光佛大威仪。佛大游戏等相。游空自在。往诣于彼旷野大城。

是时世尊处虚空中犹如鹅王。进止安详自在而行。彼欲色界诸天子众。遥见世尊高处空中。犹如鹅王宛转自在。咸生欢喜适悦庆快。又如日轮初出清净可爱。如圆满月莹洁光明众星围绕。如帝释天主天众围绕。如大梵王梵众围绕。天众见已即起清净希有之心。各持种种天妙香华供养于佛。所谓天优钵罗华、俱母陀华、奔拏利迦华．曼陀罗华．摩诃曼陀罗华．波利质多罗华．摩诃波利质多罗华．曼殊沙华．摩诃曼殊沙华．可爱华．大可爱华．轮大轮华．陆生诸华。及余殊妙最胜香华。具有百叶或千叶者。及焰光华光味华。遍香华常香华。常开华。悦目华。此如是等。并余无量胜妙香华。遍散佛上。又复安立殊妙幡幢。奏以百千殊妙音乐。

尔时世尊。现如是等殊妙胜相香华幢盖鼓奏音乐众庄严事。于须臾顷即至旷野大城。而先暂适毗沙门天王宫。佛及菩萨声闻大众。从空而下入彼宫中。

尔时大地普遍震动。而复柔软殊妙可爱。亦不娆恼一切众生。

尔时四大天王。知佛世尊已至旷野大城之中。各从所守方分。与诸眷属持以种种殊妙香华速来佛所。时四天王到已。头面顶礼佛足。即以所持殊妙香华。散于佛上而伸供养。合掌谛诚退住一面。彼诸眷属亦各至诚顶礼佛足合掌而住。佛即略为四天王等眷属众会。宣说法要。

是时会中即有十千夜叉罗刹龙乾闼婆鸠盘茶等。睹佛胜相悉发阿耨多罗三藐三菩提心。彼四大天王宫嫔眷属中。有十千天女。发阿耨多罗三藐三菩提心。

尔时金刚手菩萨大秘密主。与自眷属各各持以。如无边功德庄严世界之中。殊妙香华涂香末香宝幢幡盖。鼓吹歌音作诸妓乐。速诣毗沙门天王宫中佛世尊所。到已头面顶礼佛足右绕七匝。即以所持妙香华等诸供养具。严洁谛诚供养世尊。诸眷属等奏妙音乐。严奉肃恭归命顶礼。迎导世尊并诸菩萨声闻大众。入自宫中到已如次请各就座。

尔时世尊处彼殊妙种种庄严师子之座。并诸菩萨声闻大众亦各就座。

尔时金刚手菩萨大秘密主即告帝释梵王护世天等并余一切诸天子言。汝等宜应各务精勤随喜成办严供世尊。当令汝等增长施福。

尔时诸天子众见是最胜境界殊妙庄严师子座已。生希有心咸作是言。此之胜相何力致邪。为佛世尊威神力邪。为金刚手大秘密主威神力邪。即闻空中有声告言。诸仁者。此是大秘密主威神所致。东方去此过殑伽沙数等佛土已。有世界名无边功德宝庄严。佛号庄严王。金刚手菩萨大秘密主见彼世界种种殊胜妙庄严事。以秘密主威神力故。令此宫中同彼世界胜庄严相。

尔时世尊安处胜妙师子座已。即时旷野大城所居一切夜叉罗刹必舍左鸠盘茶乾闼婆摩睺罗伽等众。皆悉来诣佛世尊所。头面着地顶礼佛足。合掌虔恭退住一面。

尔时金刚手菩萨大秘密主即告四大天王并余一切诸众会言。汝等宜应咸来助我同发至诚。严以清净殊妙饮食奉上世尊。使令汝等获大利益。

尔时金刚手菩萨大秘密主即与眷属众会。自手清洁严办最上百味精珍。菩萨深心清净如来。所应供养发最胜心。奉上世尊并诸菩萨声闻大众悉令充足。饭食事讫而复奉上清净香水盥手涤器。乃于佛前退坐听法。

是时旷野大城所居一切夜叉罗刹必舍左等。各各谛诚瞻仰世尊合掌虔恭归命顶礼。
