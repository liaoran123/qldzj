
尔时金刚藏菩萨摩诃萨。遍观十方。从髻珠中出大光明。照诸世界及他化自在天宫。并密严中诸佛子众。放斯光已。即告一切佛法如实见菩萨言。仁主雪山之中有一恶兽名为能害。百千变诈以取诸兽。应可食者杀而食之。若见壮兽名能之者。即须便为呼子之声害而食之。若时或见有角之兽。便现有角与其相似而往亲附。无令所畏杀而食之。见牛羊等种种诸兽。悉同彼形而肆其害。仁主如彼能害现种种形以杀诸兽。一切外道亦复如是。于阿赖耶所生我见执着我相。犹如恶兽变种种形。亦如彼彼自类计我各各差别。乃至极小犹如微尘。

仁主是诸我执依何而住。不住于余但自住识。计我之人言我与意根境和合而有识生。本无有我如花与衣合即有香气。若未和合衣即无香。是故当知但唯有识心及心法。若离于识心心所法则无有我。如器中果如灯照瓶。如伊尸迦文阇之草。而可得者但以因缘心心法生。此中无我亦无有生。微妙一相本来寂静。此是觉悟胜观行者自证境界。如彼恶兽多所伤杀。然诸外道亦复如是。养育增长世间恶见无知法智。而强分别执有执无。若一若多我我所论。所以者何由不觉悟唯识性故。思渴耶慧往来驰鹜生杀轮转。远离诸佛菩萨善友。违背解脱动摇正慧。不能修治八支圣道。于彼三乘乃至一乘都无所证。由起执着不见圣谛。于密严名号尚不得闻。何况其土而能得入。

仁主诸深定者咸于此识净除我见。汝及诸菩萨摩诃萨亦应如是。既自勤修复为人说。令其速入密严佛土。
