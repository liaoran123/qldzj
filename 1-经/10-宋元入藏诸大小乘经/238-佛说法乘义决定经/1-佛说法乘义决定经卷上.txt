
如是我闻。一时薄伽梵。在舍卫国祇园精舍。与大比丘众千二百五十人俱。时有一比丘。名曰甚深勇猛。美妙音声。善问法要。初中后善。利益自他。能修梵行。清净圆满。敬礼合掌。前白佛言。世尊。如来往昔鹿野苑中。所说法乘决定之义。是事云何唯愿世尊。敷演分明。开示众生。皆令悟入。世尊叹言。善哉比丘。汝如是问甚深法要。最胜利益不可思议。汝应谛听。善思念之。吾当为汝分别解说。我于尔时。说四谛法。义无穷尽。所谓五蕴五取蕴。十二处。十八界。十二缘生支。四圣谛法。二十二根。五三摩地。四禅天定。四无色定。四三摩地。四念处。四正勤。五根。五力。七觉支。八圣道。十六心念。声闻四果。如来十力。四无所畏。四无碍辩。十八不共法。三十二大丈夫相。八十种随形相好。佛言。比丘如上所说。是名法乘决定之义。比丘复白佛言。世尊。云何五蕴。世尊答言。所谓色蕴受蕴想蕴行蕴识蕴。比丘是名五蕴。云何五取蕴。佛言。所谓色取蕴受取蕴想取蕴行取蕴识取蕴。比丘。是名五取蕴。云何十二处。佛言。所谓眼为内处。色为外处。耳为内处。声为外处。鼻为内处。香为外处。舌为内处。味为外处。身为内处。触为外处。意为内处。法为外处。比丘。是名十二处。云何十八界。佛言。所谓眼界色界眼识界。耳界声界耳识界。鼻界香界鼻识界。舌界味界舌识界。身界触界身识界。意界法界意识界。比丘。是名十八界。云何十二缘生支。佛言。所谓无明缘行。行缘识。识缘名色。名色缘六入。六入缘触。触缘受。受缘爱。爱缘取。取缘有。有缘生。生缘老尽忧悲苦恼。无明灭则行灭。行灭则识灭。识灭则名色灭。名色灭则六入灭。六入灭则触灭。触灭则受灭。受灭则爱灭。爱灭则取灭。取灭则有灭。有灭则生灭。生灭则老尽忧悲苦恼灭。比丘。是名十二缘生支。比丘复白佛言。世尊。云何名无明。世尊答言。所谓痴惑暗蔽。无他明慧故。前际无智。后际无智。现在际无智。内无智外无智内外无智。业无智果无智业果无智。善作业无智。恶作业无智。因无智果无智因果法无智。缘无智缘生无智缘生法无智。无佛智无法智无僧智。苦无智集无智灭无智道无智。有耻无智无耻无智有耻无耻无智。有耻无耻法无智。乃至爱支有耻无耻法无智。世无智出世无智世出世法无智。依止无智非依止无智依止非依止法无智。有为无智无为无智有为无为法无智。过去无智现在无智未来无智过去现在未来法无智。比丘是名无明。云何无明缘行。佛言。所谓身行语行意行。是名无明缘行。云何身行。动转所作。身为济渡。任持诸法。为依止处。是名身行。云何语行。能诠能显。分别校量诸法实性。是名语行。云何意行。心所爱乐。心所思惟。心所摄受。心所依止。是名意行。云何行缘识。佛言。所谓眼识耳识鼻识舌识身识意识。比丘。是名行缘识。云何识缘名色。佛言。名谓非色四蕴受想行识。色谓形质。体即四大。是名识缘名色。云何四大。佛言。所谓地大水大火大风大。云何四大体相差别。所谓地以坚硬为性。水以湿润为性。火以温热为性。风以轻动为性。比丘。是名四大体相差别。云何名色缘六入。佛言。所谓眼入处耳入处鼻入处舌入处身入处意入处。比丘。是名名色缘六入。云何六入缘触。佛言。所谓眼触耳触鼻触舌触身触意触。比丘。是名六入缘触。云何触缘受。佛言。所谓眼触生受。谓生苦受乐受非苦非乐受。耳鼻舌身意生受。亦复如是。比丘。是名触缘受。比丘复白佛言。世尊。云何受缘爱。佛言。所谓色爱声爱香爱味爱触爱法爱。云何色爱。所谓一切有色。可爱可乐。深心恋着。无有厌离。是名色爱。声香味触法爱。亦复如是。比丘。是名受缘爱。云何爱缘取。佛言。所谓欲取见取戒禁取我语取。比丘。是名爱缘取。云何取缘有。佛言。所谓欲有色有无色有。云何欲有。谓欲界五趣。及四王天。忉利天。焰摩天。兜率天。化乐天。他化自在天。是名欲有。云何色有。佛言。所谓梵众天。梵辅天。大梵天。少光天。无量光天。极光天。少净天。无量净天。极遍净天。无云天。福生天。广果天。无烦天。无热天。善现天。善见天。色究竟天。比丘。是名色有。云何无色有。佛言。所谓空无边处。识无边处。无所有处。非想非非想处。是名无色有。比丘。如是三种。是谓取缘有。云何有缘生。佛言。所谓一切众生。以爱取为缘。润生五蕴。住世动作。随顺流转。种种差别所与及取。皆从蕴起。身之所生。以命为本。比丘。是名有缘生。云何生缘老尽。佛言。所谓四大迁变。诸根衰朽。身体羸弱。动辄疲苶。博识多知。智已昧劣一切众生。身识欲离。诸根欲灭。性境冥昧。无所觉知。比丘。是名生缘老尽。比丘复白佛言。世尊。云何四圣谛法。佛言。所谓苦圣谛法。集圣谛法。真圣谛法。道圣谛法。云何苦圣谛法。所谓生苦老苦病苦坏苦。爱别离苦。冤憎会苦。求不得见。五盛阴苦。比丘。是名苦圣谛法。云何苦集谛法。佛言。所谓众生爱着世间一切有及有具随顺贪欲。比丘。是名苦集谛法。云何苦真谛法。佛言。所谓以智慧刀。断除爱着世间一切有及有具随顺贪欲。永尽无余。入胜义谛。证寂灭理。是名苦真谛法。云何苦道谛法。佛言。所谓八圣道支。正见正思惟正语正业正命正念正定正精进。是名苦道谛法。云何二十二根。佛言。所谓眼等五根。谓眼耳鼻舌身。信等五根。谓信进念定慧。五受根。谓苦乐忧喜舍。三无漏根。谓未知当知根。已知根。具知根。及意命男女。比丘。是名二十二根。云何五三摩地。佛言。所谓身支五体。可喜可乐。无毁无损。深生恋着。于一切身。皆生爱乐。由如是心。随顺染欲。种种爱着。不了虚幻。妄执为实。是故应当如实观察。如是五体。皆从四大缘会而生。一心思惟。安住悟入妙三摩地。名身定智。譬如山上散水。于下流布四方。如是散已。不见其水。地复干涸。时有天人。空中告言。汝若须水。我有天水大泉。自然涌出。洁净清凉。甚可爱乐。济渡润益。无有穷尽。身生定智。利益无穷。亦复如是。复告比丘。当审思惟观察筹量。此身不实。勿应爱着。譬如优昙钵罗华。钵头摩华。俱勿陀华。奔茶利迦华。如是青黄赤白。四种莲华。众色殊好。甚可爱乐。皆生于水而坏于水。此身变异。虚幻不实。亦复如是。复告比丘。身语意业。圆满清净。获得胜解。如实安住三摩地门。以清净心。观一切身。皆非坚固。譬如长者及长者子。以众珍宝新净妙衣。严饰其身。色相虽好。体非坚固。能以清净身语意业。而为庄严。是名坚固。复告比丘。如是观察。善思念之。此身五体。有为无常。应行住坐卧四威仪中。系念思惟。清净定智。坚固摄受。比丘。是名五三摩地。比丘复白佛言。世尊。云何四禅定地。佛言。所谓离生喜乐地。离诸欲染一切烦恼故。定生喜乐地。已离寻伺降伏障染故。离喜妙乐地。安住方便作利乐行故。舍念清净地。苦乐已离。善恶心伏。非苦非乐念已离故。方便修习圆满清净。比丘。是名四禅定地。云何四无色定。佛言。所谓空无边处定。一切色想俱已远离。平等持心。如实安住故。识无边处定。内识无边。如实安住故。无所有处定。于一切法。皆无所有故。非想非非想处定。粗想非有。细想非无故。比丘。是名四无色定。尔时比丘复白佛言。世尊。云何名为四无量心。佛言所谓慈无量心。悲无量心。喜无量心。舍无量心。云何名为慈无量心。谓一切时处。慈心随顺。利益众生。不损害他。离诸冤结。以广大心等示众生。愍念救护犹如赤子。于冤亲所而无差别。令断缠盖皆得解脱。如是名为慈无量心。悲心随顺。喜心随顺。舍心随顺。亦复如是。比丘。如是名为四无量心。复有四种苦乐。皆应了知。所谓了知众苦。了知有苦。了知众乐。了知有乐。云何名为了知众苦。谓观一种补特伽罗所著者。贪所著者。嗔所著者。痴于贪不怖因贪故生。苦忧悲随顺。于嗔不怖因嗔故生。苦忧悲随顺。于痴不怖因痴故生。苦忧悲随顺。皆悉了知。于出世间五种善根。精勤修习。所谓信根进根念根定根慧根。次第获得三摩地门。名曰漏尽比丘。此则名为了知众苦。云何名为了知有苦。谓观一种补特伽罗。少贪少嗔少痴。虽少分贪不惧贪过故生。苦忧悲随顺。虽少分嗔不惧嗔过故生。苦忧悲随顺。虽少分痴不惧痴过故生。苦忧悲随顺。皆悉了知。于出世间五种善根。精勤修习。次第获得三摩地门。名曰漏尽比丘。此则名为了知有苦。云何名为了知众乐。所谓一种补特伽罗。皆悉了达此贪嗔痴三不善根。为生苦本。能永除断。于出世间信等五种无漏善根。精勤修习。次第获得三摩地门。名曰漏尽比丘。此则名为了知众乐。了知有乐。精勤修习。次第获得三摩地门。亦如上说。比丘如是四种苦乐。皆应了知。比丘复白佛言。世尊。云何名为四三摩地。佛言。所谓信解受持。如法修行。能断贪欲故。信解受持。如法修行。通达一切诸妙法门故。信解受持。如法修行。获得一切甚深智见故。信解受持。如法修行。获得一切清净妙慧故。云何能断贪欲。佛言比丘。汝等应当于显露处。或林间或树下或空寂处。常坐不卧。安住禅定。应观此身。三十六物和合而成。体非清净。虚幻不实。不应妄生爱念恋着。如是思惟。深生厌离。比丘。如是名为能断贪欲。云何三十六物。佛言。所谓外相十二。发毛爪齿眵泪耵矃涕唾垢汗大小便溺。中相十二。皮肤血肉筋脉骨髓肪膏脑膜。内相十二。脾肾心肺肝胆脏胃。赤白二痰。生熟二脏。比丘。是名三十六物。复告比丘。又诸世间。地中所生。百谷苗稼。须假耕种。亦非清净自然而生。是故汝应于显露处。或林树下。一心安住。如实观察。此身不净。虚假浮脆。眼耳等处。常行垢浊。而不坚固。极可厌离如是安住三摩地门。信解受持。如法修行。永断贪欲。云何通达一切诸妙法门。佛言比丘。汝等应当于显露处。或林树下。或空寂处。常坐不卧。修习禅定。护念怜愍一切众生。而为引导。皆令了悟。一切有为。虚幻不实。譬如优昙钵罗华。颜色殊好。既开敷已。非能坚固。此身非坚。亦复如是。是故汝应于显露处。或林树下。寂静之处。安住禅定。观一切身。有为不实。如梦如幻。方便开示。引导众生。皆令信受爱乐禅定。比丘。是名于三摩地信解受持如法修行通达一切诸妙法门。云何获得一切甚深智见。佛言比丘。安住禅定悟此甚深微妙法已。深心爱乐。决定坚固。昼夜系念。精进无懈。智光遍照。无明暗蔽。永尽无余。譬如虚空密云暗蔽于日中时。云忽退散得见日光。普照一切无有障碍。三摩地门一切智光。除其烦恼无明暗蔽。亦复如是。是故汝应善思念之。如实安住。昼夜无懈。于一切智。坚固摄受。比丘。是名于三摩地门信解受持如法修行。获得一切甚深智见。云何获得一切清净妙慧。佛言比丘。汝等应当于显露处。或林树下。或空寂处。常坐不卧。正念安住。三摩地门。苦受乐受忧受喜受及与舍受。皆已离故胜定熏修。圆满清净。则为安住四三摩地。悉能了知四种信解摄受通达作大导师。若摄受者。若通达者。则为安住善平等地。观察度量。一切智智。如是如是。复告比丘。汝应于显露处。或林树下。或空寂处。苦已离故。乐已离故。忧已离故。喜已离故。舍已离故。胜定解脱。圆满清净。如实安住四三摩地。比丘。是名于三摩地门信解受持如法修行。获得一切清净妙慧。比丘。如是名为四三摩地。
