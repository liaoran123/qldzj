
尔时世尊。在睹史多天。与无数百千俱胝那由他菩萨共会一处。时有无数百千俱胝那由他天。所谓娑多儗哩呬摩嚩多难儞枳湿嚩啰摩诃迦攞摩醯湿嚩啰吠惹演多那罗延等。复有无数天龙阿苏啰誐噜拏巘达哩嚩紧那啰摩护啰誐药叉啰叉娑及诸星曜。如是等众皆悉来集在于佛会。

尔时金刚手菩萨摩诃萨。白佛言世尊。今有一切罗刹。行于世间作大怖畏。惟愿世尊愍于世间为除怖畏。说金刚香菩萨大明。使彼罗刹及一切天龙八部。乃至一切星曜行不饶益者。见彼大明皆悉迷闷怖畏驰散。于诸众生不能为害。世尊岂唯如是等众见已怖畏。乃至帝释亦失威力。彼一切魔障。现大忿怒诸恶相者悉皆破坏。于诸有情不能侵害。

尔时金刚手菩萨摩诃萨。重白佛言。世尊今正是时。何以故一切魔等见在此会。唯愿世尊宣说金刚香菩萨大明。是时世尊即入三摩地。名普遍炽盛光大忿怒。入此三摩地已。即于眼中放大光明。作种种色。其光普照一切世界。照已旋还于佛前住如大火聚。即于光中化出大忿怒身。光焰炽盛住于佛前现大恶相。见者怖畏。所有一切天龙药叉啰叉娑巘达哩嚩阿苏啰誐噜拏紧那啰摩护啰誐等。及一切部多所有威力悉皆破坏。复次金刚手菩萨。白佛言世尊。如我所请愿为宣说。亦令当来持诵行人。一切所作皆得成就。一切部多皆悉降伏。凡有所求皆来给与。乃至地中伏藏悉皆获得。世尊此大明威德之力。降伏加临一切人非人等。令其入寤使作歌舞。及为给使无不随意。乃至破彼身分以充食啖亦不敢违。世尊此大明力。乃至加临山石无情之类。亦可震动现入寤相。何况一切天龙八部人非人等。如是等众若违逆者皆令头破。

尔时化忿怒像。于刹那顷现身光明如日照曜。于金刚手菩萨前立。即说金刚香大明曰。

曩么室战(二合)拏(一)嚩日啰(二合)播(引)拏曳(引二)摩贺(引)药乞叉(二合)枲曩(引)钵多曳(引三)唵(引)曩谟(引)婆誐嚩帝(引四)阿(引)哩也(二合五)嚩日啰(二合)巘(引)驮(引)哩(引六)阿儞(引)迦啰湿弥(二合七)设多娑贺娑啰(二合八)钵啰(二合)入嚩(二合)礼多(九)捻钵多(二合)帝(引)惹(引)曳(十)沃仡啰(二合)鼻摩(十一)婆野(引)曩迦(引)曳(引十二)唠(引)捺啰(二合)那哩舍(二合)曩(引)曳(引十三)尾迦啰(引)攞(引)曳(引十四)赞拏(引)曳(引十五)拶波攞(引)曳(十六)喻(引)艺(引)湿嚩(二合)哩(引)曳(引十七)鼻(引)瑟么(二合)婆野(引)曩迦(引)曳(引十八)沙吒目(二合)佉(引)曳(引十九)讷嚩(二合引)那舍普惹(引)曳(引二十)讷嚩(二合引)那舍儞(引)怛啰(二合引)曳(引二十一)尾枳(引)啰拏(二合)计(引)舍(引)曳(引二十二)阿儞(引)迦噜(引)波(二十三)尾尾驮吠(引)舍驮(引)哩抳(引)曳(引二十四)噎呬曳(二合引)呬婆誐嚩底(二十五)么贺(引)嚩日啰(二合)巘(引)驮(引)哩(引)怛啰(二合)野(引)喃(引二十六)啰怛曩(二合引)南(引)萨帝曳(二合引)曩(二十七)怛儞也(二合)他(引二十八)唵(引二十九)阿(引)迦茶野阿(引)迦茶野(三十)嚩攞祢(引)嚩么呬(引)湿嚩(二合)囕(三十一)誐噜拏江(二合三十二)尾瑟女唵(三合三十三)俱么(引)囕(三十四)没啰(二合)憾么(二合)喃(引三十五)印捺囕(二合三十六)赞捺囕(二合)阿(引)祢底样(二合三十七)药忏[口*洛]乞叉(二合)僧(三十八)普(引)珰(三十九)毕哩(二合引)珰(四十)闭舍(引)[戊@臣](四十一)矩伴(引)喃(四十二)阿仡宁(二合四十三)嚩(引)踊(四十四)野莽(四十五)嚩噜喃(四十六)驮曩能(四十七)矩吠囕(四十八)钵啰(二合)惹(引)钵底(四十九)地哩(二合)多啰(引)瑟吒囕(三合五十)尾噜茶剑(五十一)尾噜播(引)乞创(二合五十二)吠(引武每切)室啰(二合)么喃(五十三)商矩迦啰喃(二合五十四)讷尾(二合)迦啰喃(二合五十五)怛哩(二合)迦啰喃(二合五十六)尾迦啰喃(二合五十七)没哩(二合)贺迦啰喃(二合五十八)健吒(引)迦啰喃(二合五十九)讷噜(二合)拏迦啰喃(二合六十)虞迦啰喃(二合六十一)摩贺(引)迦啰喃(二合六十二)么贺(引)迦(引)朗(六十三)难儞计(引)湿嚩(二合)囕(六十四)勃陵(二合)儗哩(引)知盈(二合六十五)曩(引)野剑(六十六)尾曩(引)野剑(六十七)半唧剑(六十八)那么剑(六十九)路贺剑(七十)谟(引)贺剑(七十一)沙瑟耻(二合)祢(引)吠孕(二合引七十二)唵(引七十三)迦(引)陵(七十四)矩(引)知盈(二合七十五)儗哩(引)剑(引七十六)讷哩誐(二合七十七)憍么(引)哩(引七十八)迦底也(二合引)以宁(引七十九)赞拏迦(引)底也(二合引)以宁(引八十)么贺(引)迦(引)底也(二合引)以宁(二合八十一)野舍湿弥(二合)宁(引八十二)爱舍(引)宁(八十三)乃哩底样(二合引八十四)迦(引)礼(引八十五)么贺(引)迦(引)礼(引八十六)乞刍(二合)捺啰(二合)迦(引)礼(引八十七)嚩日啰(二合)迦(引)礼(引八十八)跋捺啰(二合)迦礼(引八十九)祖攞迦(引)礼(引九十)阿儗儞(二合引)样(引九十一)嚩(引)野尾焰(二合引九十二)舍(引)礼(引)舍(引)礼(引)迦嚩(引)哩底(二合引九十三)啰(引)怛哩(二合九十四)扇底盈(二合九十五)烁讫鼎(二合九十六)设多(引)乞晒(二合引九十七)么贺(引)设多(引)乞晒(二合引)印捺啰(二合引)抳(九十八)没啰(二合)憾摩(二合引)抳(九十九)娇(引)么(引)哩(引一百)么(引)呬(引)湿嚩(二合)哩(引一百一)吠(引)瑟拏(二合下尼所切)尾(引一百二)酥婆誐(引一百三)左扪抳(引一百四)唠(引)捺哩(二合一百五)嚩(引)啰(引)呬(引一百六)娇吠(引)哩(引一百七)曳(引)左(引)儞曳(二合引)么么(一百八)三么曳(引)曩底瑟姹演(三合)底(一百九)担(引)萨哩网(二合引)阿(引)嚩(引)贺(一百一十)以沙也(二合引)弥(一百一十一)尸伽囕(二合)伽哩(二合)恨拏(二合)伽哩(引)恨拏(二合一百一十二)仡哩(二合)恨拏(二合)跛野仡哩(二合)恨拏(二合)跛野(一百一十三)攞攞攞攞攞(一百一十四)唵(引一百一十五)虞鲁虞鲁(一百一十六)虎鲁虎鲁(一百一十七)祖鲁祖鲁(一百一十八)母鲁母鲁(一百一十九)度努度努(一百二十)嚩么嚩么(一百二十一)达么达么(一百二十二)驮啰驮啰(一百二十三)摩啰摩啰(一百二十四)驮迦驮迦(一百二十五)攞虎攞虎(一百二十六)囕誐囕誐(一百二十七)囕誐跛野(一百二十八)惹腊波(二合)惹腊波(一百二十九)惹腊播(二合引)跛野惹腊播(二合引)跛野(一百三十)布(引)啰布啰(一百三十一)布(引)啰野布啰野(一百三十二)布(引)啰(引)跛野布(引)啰(引)跛野(一百三十三)攞虎攞虎(一百三十四)阿(引)曩野阿(引)曩野(一百三十五)阿(引)尾舍阿尾舍(一百三十六)阿(引)吠(引)舍野阿(引)吠舍野(一百三十七)唵(引一百三十八)曩谟(引)婆誐嚩帝(引一百三十九)么贺(引)嚩日啰(二合)巘(引)驮(引)哩(引一百四十)阿儞(引)迦啰湿弥(二合一百四十一)设多娑贺萨啰(二合)钵啰(二合)入嚩(二合)礼多(一百四十二)捻钵多(二合)帝(引)惹洗(引一百四十三)悉驮室赞(二合)拏嚩日啰(二合)播(引)抳(一百四十四)啰(引)倪也(二合引)跛野底(一百四十五)唵(引一百四十六)纥哩(二合一百四十七)呬(一百四十八)郝郝郝郝郝(一百四十九)斛(引一百五十)纥哩(二合一百五十一)吽(一百五十二)发吒(半音一百五十三)囕囕囕囕(一百五十四)娑嚩(二合引)贺(引一百五十五)

尔时化忿怒像。说此大明已。复说金刚香菩萨大明诸成就法。若以此明加持安息香烧之。能令一切入寤。所有天人药叉乃至魑魅等所执悉能除解。

复次行者于大自在天像前诵此明。复以忿怒相观天像。又以五净水沐浴天像。又用白檀香作涂香涂天像身。以诸香花而作供养。然以二手按像诵大明。从初夜至明旦诵声作辍。其大自在天决定化身作外道形相。来诵者前默然而立。诵者见已即礼拜告言。圣者善来。其化像报言善来善来。诵者即以所愿求之。天即与愿一切皆得。天像与行者。愿已隐没不现。行者得悉地已。此后一切所作悉得遂意。或作息灾增益敬爱降伏及句召者决定成就。若作息灾当用不堕地瞿摩夷。涂四方曼拏罗。成已用银钵一口。先磨白檀作涂香。涂钵内外令遍。即盛净水令满安曼拏罗中。诵大明一百八遍。加持彼钵钵即入寤。或起离坛或动或颤知法成就。即以此水灌于人顶或令人饮。一切灾难皆得息灭。若以此水洒于城邑聚落。其中人民灾难皆息。一切有情皆获利益。

复次若为国王。及大军众作息灾者。当用酪白麻子白粳米牛乳等。相和作护摩。一诵大明一称王名。一作护摩至千遍。王及军众灾难皆息。

又法或画金刚香菩萨身白色。作为众生降甘露雨相。于此像前日三时诵大明。复观想此像。得现前已后念斛字。一切灾难无不息灭。或有冤家来相陵逼者。当用牛乳作护摩诵大明。千遍冤自退散灾难息灭。或用安息香白麻子并酥。同作护摩息一切灾。

又法或作增益者。当画大罗刹女。身作黄色有十六臂。手中各有执捉。一切殊妙严饰其身。画像成已。用诸香花而作供养。于此像前诵大明不辍。至罗刹女自现。可使句召一切夜叉罗刹并诸眷属。能满行者一切所求财谷。亦能出于地中伏藏随意使用。

复次画夜叉像身作白色。复以白色香作涂香。涂彼像身以白花供养。于此像前口诵大明手持白花。一诵一掷打彼像身。日三时满七日。诵明数满八千遍。彼夜叉出现为诵人仆从。一切役使不敢违逆。或时自送一切财宝。或出地中伏藏。当令诵人获大富盛。

复次作敬爱法。画金刚香菩萨像。身作赤色有十二臂。各有执捉。以上妙天衣装严其身。画像成已。行人于像前作观想。观画像身放大赤光。刹那之顷遍照三界。其中一切天人罗刹。乃至一切人非人等皆悉敬爱。作观成已方可求事。行人欲求敬爱者。先诵大明满一千遍。然用赤檀木作彼形像。安于金刚香菩萨像前。行人取迦啰尾啰花。于菩萨像前。一诵大明一称彼名。一掷彼像诵满七遍。决定获得彼之敬爱。

又法用吉祥木造男女像。或作童男童女像。称彼名用白芥子掷彼像。至七昼夜必得敬爱。

又法用白芥子白檀香相和。诵大明八十万遍。令一切人顶戴得一切敬爱。

又法若欲令冤家。失心狂乱者。用人骨作金刚橛。长八指。以安息香及牛肉同烧薰橛。埋冤家门前。彼即三日内失心离家狂走。或用牛肉狗肉牛尿相和为埿。作冤家像理尸陀林中。彼即并诸眷属出离千由旬外。

又法欲令冤家出本国者。亦用人骨作金刚橛。以人血染线缠橛。打摩醯湿嚩啰头上。行人用左足踏摩呬湿嚩啰天。用十四日或用八日。行人诵大明不辍。直至彼天出大苦声。其冤家失心狂乱。并诸眷属出于旷野由如兽群。

又法欲极破冤家者。当画金刚香菩萨。身黑色百臂作忿怒相。手执旗幡金刚杵金刚锤罥索三叉剑弓箭钺斧大斧骨朵金刚钩枯尸人头髑髅等种种器仗。及百千妙好严饰其身。放大光明踰于日月。作破一切冤家相。彼一切药叉啰刹娑。及一切大恶鬼神。皆悉破坏惊怖驰散。若欲破坏冤家至死者。行者先诵大明八千遍。然后以人骨作金刚橛长二指。作忿怒心昼夜不辍。诵大明八千遍。加持橛已。用牛肉为埿作冤家形像。长八指。用前橛钉其顶或口胁耳脐。或阴及膝足等处。经一七日彼冤家身决定破坏。如阿梨树枝。乃至一切大恶悉能破坏。

又法欲破坏冤家至极者。用牛尿并盐醋同煎成埿。与净土瞿摩夷或吉祥草相和。作冤家像。复用白芥子遍涂彼像。以火炙。至冤家得病决定至死。

又法用佉儞啰木。作橛长八指。加持八百遍。称冤家名钉彼形像。于刹那顷彼自禁缚。或用尸灰作冤家像。以人骨作金刚橛。钉彼身分当得热病乃至殒殁。

又法用铁作橛长二指。加持百遍埋于冤家门外。三日内定离本家。或将前橛埋于大自在天庙中。埋时称冤家名。彼即得大自在天魅。或称名埋于空舍中。彼即得毕舍左魅或取黑蛇口中沫涂坯器内。令冤家食之须臾即死。

又法或用铁作骨朵长六指。先称冤家名。诵大明七遍。加持安息香用烧熏骨朵。埋冤家舍中。彼即得大苦恼。若出去骨朵苦恼即解。

又法用[寧*頁]摩木作橛长十二指。打头臂胁三处及称名。又用牛毛为香称名烧之。彼得母鬼所魅。

又法用阿栗迦木。作冤家形像。于腹中书本名。以人骨作钉。钉于头臂胁三处。彼即苦恼。若去钉如故。

又法用瞿摩夷作冤家形像。用白芥子遍涂像身口诵大明直至像干。埋于尸陀林中。于上诵大明八百遍。加持白芥子散掷于上。行者所求皆得成就。

又法同前造像。取人牛狗三肉并白芥子涂像。安冤家本舍中。彼即迷倒永不入舍。

复次行人若欲求现女鬼者。往尸陀林中。用毒药及盐并血相和。诵大明作护摩。日三时满七日。至夜于护摩炉内现一女鬼。相貌端正光明照耀。立行者前。行者即备白食出生及阏伽等。时女鬼言我甚饥。行者即报言我已为汝办讫。即出生食及阏伽等与之云。此依佛敕汝受随意。女鬼得食已。告行者言。汝所求事我悉令汝皆得成就。女鬼言讫即隐身不现。

复次说禁缚法。用雌黄作冤家形像。以尸灰遍涂像身及涂金刚杵。行人以左足踏金刚杵。右足踏彼像诵大明。须臾冤家及眷属。失心狂乱去离本处。

复次说发遣冤家法。行者先持诵大明一百遍。然后观想根本微妙字。化成骆驼。复观前字乘彼骆驼。又想一人以骨朵打彼冤家。然想自身在风轮内。面南坐诵普字。发遣诵声不辍。直至冤家隐没不现。此观想法亦可发遣金刚萨埵。岂况冤家。若用白芥子安息香相和。加持一百遍作护摩者。一切冤家速离本处。

复说成就法。行者先于帛上或髑髅上。画金刚香菩萨身赤色。于足不画冤家像踏之。行者作忿怒相诵大明不辍。复以棘柴白芥子盐用作护摩。冤家速得失心狂乱。

又法于青帛上。用人血调青画冤家形像。行者于八日或七日。至中夜时出生食祭祀。有来受此食者。报行者言使我何作。时行者即以冤家报之。复以忿怒相称冤家名。诵大明作护摩。至七日彼即破坏命终。

又法用[寧*頁]摩木作冤家像。段段截之。别用[寧*頁]摩木为柴。与像身同作护摩。诵大明一诵一烧彼冤家其身破坏。

复次于尸陀林中。收取花鬘烧安息香。诵大明八百遍加持彼鬘。散于冤家舍。彼并眷属悉患三日疟。或将鬘埋于冤家门前。彼冤家速趣命终。

或用烧安息香熏牛肉。以此肉作护摩。一诵大明一称冤家名。一掷火中至三夜。彼冤家即患四日疟。若欲解除用乳汁作护摩。即痊可如故。

又法用尸灰涂曼拏罗。又用尸灰作冤家像。安曼拏罗中。用红色花打彼像。一诵一掷至三日。掷像于火中。其冤家身即破坏。
