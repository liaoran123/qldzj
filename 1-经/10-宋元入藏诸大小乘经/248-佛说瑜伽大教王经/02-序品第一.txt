
如是我闻。一时世尊大遍照金刚如来。在净光天大楼阁中。彼之楼阁众宝装严清净严饰。金刚宝柱金刚铃铎。微风吹动出微妙音。复有种种殊妙供养。以金刚轮宝等而为装严。此是遍照如来种种变化所成。乃至如来大智所生诸佛。所谓阿閦佛。大宝生佛。无量寿佛。不空成就佛等。

复次于四面门。出生诸菩萨众。及诸贤圣忿怒明王。及唧吒唧致。讷多讷帝。紧羯啰紧羯哩等无数眷属。彼佛安住三摩地。常不舍大智大慈大悲。发大精进救度众生。于彼会中复有无数天龙夜叉乾闼婆阿修罗迦楼罗紧那罗摩睺罗伽人非人等无数眷属。围绕世尊大遍照金刚如来。

尔时世尊于会众中。顾视金刚手大菩萨已。放大光明普照众会。其光复还入于佛身。

尔时金刚手菩萨摩诃萨。从座而起偏袒右肩。踊跃欢喜瞻仰尊颜。掷金刚杵右膝着地。合掌恭敬作礼世尊而白佛言。何因何缘放大光明。诸佛如来若无因缘非放光明。今见此光我等众会悉皆惊怪。唯愿世尊作师子吼。为我等故而与宣说。

尔时世尊受金刚手菩萨请已。入大三摩地。其名大智变化瑜伽大教王。于一切教中最上最尊。所作之法不难成就。此金刚智大乐方便一切真实藏。善作最胜智慧方便。大乐金刚大变化金刚三摩地。

尔时世尊从三摩地出已。说瑜伽大教王经三昧曼拏罗及种种法。所谓[巾*(穴/登)]像法观想法。持诵法作忿怒仪顾视法。三摩地法钩召法禁伏法打诸恶魔法。期克法病患法。热恼法成事法。究竟法灌顶法。阿阇梨仪相法摄受弟子法。如是种种秘密教法我今解说。汝等一切志心谛听。

尔时彼一切如来及诸菩萨。乃至众会受教而听。尔时世尊而说偈曰。

先须亲近阿阇梨　　所作诸法皆能成
若不亲近阿阇梨　　所作诸法不可就
我今说彼阇梨德　　汝诸菩萨及众会
应当志心而听受　　尊重律仪大智慧
忍辱淳直无懈怠　　善解密句及相应
粉坛仪式法则等　　能了真实十种义
施诸众生常无畏　　恒乐大乘秘密法
悉能了知诸外教　　持戒修行具律仪
通达甚深大乘法　　能摄秘密真实义
若能具足前仪法　　是故名为阿阇梨
若无慈悲行利益　　亦无正信心懈怠
破戒散乱不律仪　　见闻教法而诽谤
如是愚恶无善根　　不堪行法为师教
若具如前仪相法　　当为弟子亲教师
此可粉坛为阇梨　　一切教法令指授
所说密句皆能成　　弟子具德亦如是
常乐禅定微妙法　　恭敬孝顺阿阇梨
恒以供养诸贤圣　　云何承事阿阇梨
如见诸佛等无异　　常持金刚阿阇梨
当是宝生大如来　　如是阇梨大智海
出如意珠施大财　　常赞阇梨大功德
勿见过失及谤毁　　如是尊重得法成
违法轻慢终不就　　若人蓦踏于师影
彼人坏塔罪无异　　所作所求皆不成
诸佛贤圣皆不许　　勿令毁谤阿阇梨
乃至梦中亦不得　　若有愚痴谤阇梨
常被诸魔来惊怪　　如是恶业愚痴人
智者宜应常远离　　所说地狱阿鼻等
堕彼地狱无出期　　谤阿阇梨获此果
是故志心求菩提　　供养承事阿阇梨
恭敬尊重常孝顺　　能施难思最上果
