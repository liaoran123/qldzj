
尔时一切如来及诸菩萨。异口同音劝请世尊大遍照金刚如来。唯愿慈悲演说。甚深无上大觉菩提心法。

尔时世尊受彼请已而告众言。谛听谛听我今说之。

佛言此菩提心即是身相。身相性空即真菩提。身既无别语相亦然。尔时诸佛如来闻佛说已。住一切如来身口意三密相中。心离取舍而说颂曰。

希有普贤身语心　　本无生灭亦无著
体无文字及诸相　　远离戏论绝分别

尔时诸佛说此颂已。时世尊阿閦如来。入语相金刚三摩地。从定出已说菩提心。本离生灭湛然清净如虚空故。而说颂曰。

菩提心本无生灭　　性净无法无所受
无著无染如虚空　　是即坚固菩提心

如是阿閦如来说此颂已。

尔时宝生如来。入一切如来无相金刚三摩地。从定出已。说菩提心。颂曰。

此性本来无有性　　无相无为体凝寂
此法源从无我生　　是即坚固菩提心

如是宝生如来说此颂已。

尔时无量寿如来。入最胜炽盛金刚三摩地。从定出已说菩提心。颂曰。

法界本来无所生　　寂然无性亦无相
洞达空理无边际　　此即菩提真实心

如是无量寿如来说此颂已。

尔时不空成就如来。入无上智金刚三摩地。从定出已说菩提心。颂曰。

诸法自性皆清净　　本来寂静无所有
亦无菩提亦无佛　　及彼众生并寿者
有见如梦如幻化　　无见之见亦复然
离有离无取舍亡　　是即坚固菩提心

如是不空成就如来说此颂已。

尔时慈氏菩萨等诸大菩萨。闻诸如来以金刚身语心。说清净菩提心法。叹未曾有而说颂曰。

唯佛最上尊　　善说微妙法
法从无我生　　稽首菩提心
字从无字生　　佛从无相显
一切如幻梦　　稽首金刚心

如是慈氏菩萨等说此颂已。

尔时大遍照金刚如来。复说观想法。持诵者先跏趺坐。观想五趣处与非处。以净三业真言。普皆清净令住净。法然后想自本心为其吽字。吽字变成佛身。佛身即自身。现贡高势以金刚钩请召贤圣已。而现三昧作结界法。然后依法献座。及献阏伽等种种供养。令一切贤圣生大欢喜。然后自作相应法。此有三种。一祈求诸佛慈悲加护。想微妙字化成佛相。二起自本身清净菩提心成大智佛。三所成佛相及菩萨等。依法了知印相圆满。如是三种相应仪法具足。刹那之间神通变化成毕竟大智。

复次持诵者先安住三昧已。发大菩提心洗除心垢。诵净三业真言。一刹那中心垢清净。以真言威力开发菩提心。观一切法如幻如化。本自性空无有坚实。依此菩提心想为月轮。于月轮上想有唵字为身金刚。次想阿字成语金刚吽字成心金刚。如是三字成金刚身语心已。想。

钵字化成莲花。乘此莲花相好具足。想于佛身色相执捉仪法已。想自身作贡高势。我身即是金刚如来。一切装严圆光照曜。如是本身即是毕竟菩提大智。然后依五如来法。以真言印相为弟子甲胄器仗。即与授于灌顶。是时阿阇梨观想。诸佛遍满虚空作大神变。复想十方各有明王部领四兵一切诸佛及大明王。各结本印手持器仗。遍满十方作种种神变。此是五如来演畅瑜伽真理。四谛六度诸波罗蜜等如羯磨金刚。作大利乐救济众生。

时阿阇梨观想。诸佛遍满虚空各坐莲花。诸相圆满一切装严。复想诸佛及彼花座相合为一。此则佛身一多无二。理事无碍法界同体。然后依法仪则。献戏鬘歌舞香花灯涂等种种供养。或作于观想。心有疲倦当即持诵。须正定身心离诸散乱。不急不缓文句周正。或持诵疲倦即持铃杵。依法掷杵振铃。而作供养已发送贤圣。乃至作己身拥护随意行住。或复再欲请召贤圣当用百字真言。时阿阇梨如是依法观想持诵。如天满月无有亏盈。不久之间证大菩提。此人圆满金刚乘成就羯磨法。亦如宝生佛等五部如来。为一切明主。
