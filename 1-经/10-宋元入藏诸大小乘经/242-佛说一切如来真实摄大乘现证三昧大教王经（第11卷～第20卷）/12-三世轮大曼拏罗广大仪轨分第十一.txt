
尔时世尊一切如来。如是悉知金刚手菩萨摩诃萨已。咸作是言。金刚手汝今当依一切如来教令所行。彼大自在天以降伏故。久践足心。而今宜应举足放释。

是时金刚手菩萨摩诃萨。白诸如来言。我首受于一切如来忿怒灌顶。使我调伏一切恶者。今此云何令我放释。尔时一切如来。为令普尽三世增上主宰大自在天得活命故。从一切如来心出是大明曰。

唵(引)嚩日啰(二合)萨埵吽(引)[口*弱](一句)

此大明印。

坚固应作秘密钩　　诸指向外而舒展
是印相合置顶中　　死者能令得还命

说是印明时。而彼下方跋娑摩餐那世界。跋娑弥莎啰儞哩瞿沙如来。忽从大自在天身中出现。说此颂曰。

大哉一切正觉尊　　诸佛大智无有上
能令死者有情身　　去识还来得活命

尔时金刚手菩萨摩诃萨。即说此举足大明曰。

唵(引)嚩日啰(二合)目(一句)

此大明印。

齐竖金刚忿怒指　　指面不着坚固住
旋转还成二金刚　　从下渐起至顶上

说是印明时。金刚手菩萨摩诃萨。即举足心。彼大自在天。从是得起还活其命。时大自在天。由彼如来威神建立。得活命已。于彼世界当受灌顶。即于彼界。为诸有情作利益事。亦使调伏诸恶有情。

尔时金刚手菩萨摩诃萨。从此足心出生大明。名为月足。是即一切如来菩萨智印。大明曰。

唵(引)赞捺噜(二合引)多哩(引)三满多跋捺啰(二合)枳啰尼(引一句)摩贺(引)嚩日哩(二合)尼吽(引)(二)

此大明印。

坚固应作金刚缚　　小指大指二皆竖
起是印住等摄心　　此说名为月光印

出是印明时。即从金刚手大菩萨足心。出现月上如来。如是出现已。时大自在天。举头置于金刚手大菩萨足。菩萨即为灌其半月顶相。得灌顶已。乃于金刚手大菩萨左面。如理而住。然后一切如来。以金刚叉授大自在天双手掌中。令与金刚手大菩萨作助伴者。复以金刚最上明灌顶法。而为灌顶。乃立其名号金刚最上明菩萨。
