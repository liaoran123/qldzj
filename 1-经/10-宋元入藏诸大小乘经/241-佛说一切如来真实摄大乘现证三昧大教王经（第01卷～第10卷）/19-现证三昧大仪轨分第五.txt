
尔时世尊大毗卢遮那如来。以一切如来加持力故。宣说一切如来部所生。一切如来族大仪轨。广大法用摄一切成就事。一切如来印大明曰。

唵(引)萨哩嚩(二合)怛他(引)誐多母瑟致(二合)鑁(一句)

尔时世尊阿閦如来。以一切如来加持力故。宣说一切如来部所生。一切如来族大仪轨。广大法用摄一切成就事。一切如来印大明曰。

唵(引)嚩日啰(二合)萨埵母瑟致(二合)阿(一句)

尔时世尊宝生如来。以一切如来加持力故。宣说一切如来部所生。一切如来族大仪轨。广大法用摄一切成就事。一切如来印大明曰。

唵(引)嚩日啰(二合)啰怛那(二合)母瑟致(二合)怛囕(二合一句)

尔时世尊无量寿如来。以一切如来加持力故。宣说一切如来部所生。一切如来族大仪轨。广大法用摄一切成就事。一切如来印大明曰。

唵(引)嚩日啰(二合)达哩摩(二合)母瑟致(二合)亢(一句)

尔时世尊不空成就如来。以一切如来加持力故。宣说一切如来部所生。一切如来族大仪轨。广大法用摄一切成就事。一切如来印大明曰。

唵(引)嚩日啰(二合)葛哩摩(二合)母瑟致(二合)[亢*欠](一句)

尔时具德金刚手菩萨摩诃萨。以自加持及世尊毗卢遮那如来加持力故。宣说一切如来部所生。一切如来族大仪轨。广大法用摄一切成就事。金刚悉地四印曼拏罗。

我今次第当演说　　最上四印曼拏罗
其相犹如金刚界　　金刚悉地故此说
如大曼拏罗法用　　智者随应当抨线
依法安佛影像等　　及画四印曼拏罗
当于净妙月轮中　　金刚印等依法画

次说金刚成就四印曼拏罗中钩召等仪轨。谓当随应依法作。已入曼拏罗。诫弟子言。汝慎勿以此秘密法门。辄为他人开示教授。何以故。谓有有情。具诸恶见。复造罪业无善方便。不能了知众妙事业。以下劣精进故。于一切如来部曼拏罗中。虽复作已。返起思念怖不能入。彼等于是金刚成就曼拏罗一切如来印契曼拏罗一切如来部三昧真实曼拏罗中。不能广为普尽无余诸有情界。作彼救度利益安乐。乃至一切如来金刚最上成就建立事相。悉不能作。是故汝今勿得于此一切如来部三昧印契诸秘密中。不生净信。斯为破坏夭丧其命。无令当堕三恶道中。如是言已。即为弟子除去面帛。乃令观视曼拏罗中。然后为说一切如来部印契三昧。

所有所有结诸印　　随应随应大主宰
依法持诵于心明　　观想自身亦如教
若于如是智相应　　即得大士胜成就
一切印于一切处　　如金刚手之所说

复次为说一切印秘密法。

敛摄调伏自诸根　　次应执持金刚拳
是印若有随触者　　刹那得彼生妙爱

复次为说一切印法性。

微妙金刚所用法　　是中应结于智印
如是仪轨若相应　　此即智印妙爱法

复次为说一切印羯磨法。

若歌若舞若饮食　　诸所行等诸乐法
以此献佛及圣贤　　即羯磨印妙爱理

复次教授一切曼拏罗成就秘密印智。

先当安固于自身　　居座凝然而寂住
状同塔庙不倾摇　　观想成自金刚界
次结坚固金刚缚　　二手中指竖如牙
小指头指面皆仰　　三昧中胜三昧印
微妙金刚胜法用　　是中观想妙等引
微妙金刚曼拏罗　　即三摩地自在理
二羽应结金刚印　　执持金刚二坚固
小指头指皆结缚　　即金刚身胜坛印

然后如金刚萨埵等所结四大印。依金刚界大曼拏罗中广大法用。所有阿閦如来曼拏罗等。一切曼拏罗四印法用。并如金刚成就四印曼拏罗画。各各应用本部印契。即得一切所作成就。若画诸[巾*(穴/登)]像。先于[巾*(穴/登)]面画如虚空色。然于诸处依法而画。如教安布彼曼拏罗。即得一切所作成就。从是已后。随所乐欲或入大曼拏罗作成就事。或于一日中起首修习。或复四日或十六日。随应所作。设有造五无间罪。随其所欲。一切爱乐饮食受用所行所作受诸快乐者。若求成就。于一年中尚能获得最胜成就。此即具德金刚手菩萨所说。

尔时世尊大毗卢遮那如来。复入一切如来最上成就三昧金刚三摩地。于是三摩地中。以一切如来心。从自心出。说是一切如来大乘现证三昧大明曰。

嚩日啰(二合)萨埵(一句)

尔时具德金刚手菩萨摩诃萨。广为救度利乐普尽无余诸有情界。乃至令得一切如来无上成就故。说此大乘现证三昧曼拏罗。

我今次第当演说　　最上萨埵曼拏罗
其相犹如金刚界　　金刚萨埵故此说
依大曼拏罗法用　　如次抨外曼拏罗
应于净妙月轮中　　安布金刚萨埵相

然后如教所说。此中钩召入等仪轨。皆从一切如来智所出生。依法作已。诫弟子言。若有不见三昧。不能了知此诸秘密法者。不应为说。若为说者。极为破坏夭丧其命。无令当堕诸恶趣中。

复次教授金刚萨埵最上悉地成就智印。

安处满月曼拏罗　　皆于大印中所摄
金刚萨埵即自身　　如应观想速成就

复次教授一切曼拏罗秘密三昧印智。

应知三界中无别　　见贪可离斯为罪
是故染净性真常　　此中知者无余事

如是大明曰。

摩贺(引)三摩野喝那发吒(半音一句)

然后乃为授誓心明。及一切如来部曼拏罗广大仪轨三昧禁戒。

复次教授金刚萨埵四大印等。如是成就法。如是[巾*(穴/登)]像等。一切圣像随意所乐。依法而作。即得一切所求成就。如是皆依金刚界大曼拏罗广大仪轨。

尔时一切如来又复云集。称赞具德一切如来增上主宰大菩提心金刚界金刚手菩萨摩诃萨言。善哉善哉。即说如是金刚欢喜大明曰。

唵(引)

复次颂曰。

善哉金刚大勇猛　　金刚大宝复善哉
金刚妙法善难思　　善哉金刚众羯磨
善能宣说此正法　　无上广大金刚乘
如来所有秘密门　　大乘现证法中摄
若闻金刚萨埵名　　尚得一切胜成就
若以净心作法时　　即得诸佛胜妙乐
所有相应金刚法　　即诸欲乐中妙乐
求成就者于现生　　得乐无尽而无灭
