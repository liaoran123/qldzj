
佛告迦葉波。若诸菩萨。具足三十二法。名为菩萨。迦葉白言。云何三十二法。所为利益一切众生。一切智智种子。不量贵贱令得智慧。为一切众生低心离我。真实愍念其意不退。善友恶友心行平等。虽到涅槃思念爱语。先意问讯愍见重担。于诸众生恒起悲心。常求妙法。心无疲厌。闻法无足。常省己过不说他犯。具诸威仪恒发大心。修诸胜业不求果报。所生戒德灭诸轮回。令诸有情道心增进。一切善根皆悉集行。虽行忍辱精进。如入无色禅定。智慧方便善解总持。恒以四摄巧便受行。持戒犯戒慈心不二。常处山林乐问深法。世间所有种种厌离。爱乐出世无为果德。远离小乘正行大行。弃舍恶友亲近善友。于四无量及五神通。皆悉通达已净无知。不着邪正如实依师。发菩提心纯一无杂。迦葉。如是具足三十二法。是则名为菩萨。我今于此。重说颂曰。

利益诸众生　　欲行清净行
令生一切智　　不择于贵贱
同入如来慧　　真实愍众生
心意不退转　　善友及恶友
平等观于彼　　虽到于涅槃
爱语先问讯　　忧愍于重担
及彼诸众生　　不断于大悲
求法心无苦　　闻义常不足
恒省自身非　　不讥他人犯
具修众威仪　　而起大乘行
不求于果报　　所持诸戒德
断灭于轮回　　令彼诸有情
远害增道意　　忍辱集善根
精进修诸行　　如入无色定
智慧诸方便　　总持而善解
四摄恒受行　　持犯二俱愍
常处于林间　　恒乐闻深法
厌离于世间　　爱敬无上果
远离声闻乘　　而修大乘行
弃舍于恶朋　　亲近于善友
五通四无量　　智慧悉通达
清净绝无知　　不着于邪正
依师究真实　　纯一无杂行
佛说观行法　　先发菩提心
若此三十二　　善逝当演说
菩萨具足行　　得佛甘露味

佛告迦葉波。我为菩萨。说譬喻法。令彼知见为菩萨德。迦葉白言。其义云何。迦葉。譬如地大与一切众生。为其所依令彼长养。而彼地大于其众生无求无爱。菩萨亦然。从初发心直至道场。坐得成菩提。于其中间。运度一切众生无爱无求。亦复如是。我今于此。而说颂曰。

譬如地大　　与诸众生　　依止长养
于彼众生　　无求无爱　　菩萨亦尔
从初发心　　直至道场　　成无上觉
运度有情　　无求无爱　　无冤无亲
平等摄受　　令得菩提

佛告迦葉波。譬如水界润益一切药草树木。而彼水界于其草木无爱无求。迦葉。菩萨亦然。以清净慈心。遍行一切众生。润益有情白法种子。令得增长无爱无求。我今于此。而说颂曰。

譬如水界　　润益一切　　药草树木
令得生长　　无爱无求　　菩萨亦尔
以净慈心　　遍及有情　　次第普润
净种增长　　破大力魔　　得佛菩提

佛告迦葉。譬如火界成熟一切谷麦苗稼。火界于彼无爱无求。迦葉。菩萨亦尔。以大智慧成熟一切众生善芽。我今于此。而说颂曰。

譬如火界　　成熟一切　　五谷苗稼
而彼火界　　于其苗稼　　无求无爱
菩萨亦尔　　以智慧火　　成熟一切
众生善芽　　菩萨于彼　　无求无爱

佛告迦葉。譬如风界遍满一切诸佛刹土。迦葉。菩萨亦尔。以善方便遍众生界令解佛法。我今于此。而说颂曰。

譬如风界　　随自势力　　普遍佛刹
诸菩萨众　　亦复如是　　以善方便
为其佛子　　说最上法

佛告迦葉。譬如魔冤领四军兵。欲界诸天不能降彼。迦葉。菩萨亦尔。得意清净一切众魔不能惑乱。我今于此。而说颂曰。

譬如魔冤　　领四军兵　　欲界诸天
不能降彼　　菩萨亦尔　　得意清净
一切众魔　　不可惑乱

佛告迦葉。譬如白月渐渐增长乃至圆满。迦葉。菩萨亦尔。以无染心求一切法乃至圆满。我今于此。而说颂曰。

譬如白月　　渐渐增长　　直至圆满
菩萨亦尔　　以无染心　　求修诸善
渐渐增进　　白法圆满

佛告迦葉。譬如日出放大光明。照彼世间无不朗然。迦葉。菩萨亦尔。放智慧光照诸众生。无不开悟。我今于此。而说颂曰。

譬如日出　　照彼世间　　一切物像
无不朗然　　菩萨亦尔　　放智慧光
照诸有情　　无不开解

佛告迦葉。譬如师子兽王有大威德。于彼一切所行之处不惊不怖。迦葉。菩萨亦尔。安住多闻戒德。如是一切所往之处不惊不怖。我今于此。而说颂曰。

师子兽王　　威德勇猛　　所行之处
心无惊怖　　菩萨亦尔　　安住多闻
持戒智慧　　于彼世间　　所行之处
离诸怖畏

佛告迦葉。譬如龙象有大势力。担负一切重物而无疲苦。迦葉。菩萨亦尔。担负一切众生五蕴诸苦。不得其苦。我今于此。而说颂曰。

譬如龙象　　有大势力　　身负重物
而不疲苦　　菩萨亦尔　　担负众生
五蕴诸苦　　亦无疲苦

佛告迦葉。譬如莲华生长水中淤泥浊水而不能染。迦葉。菩萨亦尔。虽生世间。世间杂染终不能着。我今于此。而说颂曰。

譬如莲华　　出生水中　　浊水淤泥
而不可染　　菩萨亦尔　　虽生世间
种种杂染　　而不能着

佛告迦葉。譬如有人方便断树不断树根。而于后时复生大地。迦葉。菩萨亦尔。以方便力断彼烦恼。不断彼种以大悲善根复生三界。我今于此。而说颂曰。

譬如有人　　以其方便　　而断树身
不断树根　　如是后时　　复生大地
菩萨亦尔　　以善方便　　断彼烦恼
不断彼种　　以大悲故　　复生三界

佛告迦葉。譬如诸方所流河水。皆归大海同一碱味。迦葉。菩萨亦尔。所有一切善根。种种利益回向菩提。与彼涅槃同归一味。我今于此。而说颂曰。

譬如一切　　江河诸水　　皆入大海
同一碱味　　菩萨亦尔　　所有一切
善根利益　　回向菩提　　及彼真际
同归一味

佛告迦葉。譬如四大天王及忉利天众。要彼安住妙高之山。迦葉。菩萨亦尔。为一切智所修善法。要彼安住菩提大心。我今于此。而说颂曰。

譬如四王　　及帝释众　　要彼安住
妙高之山　　菩萨亦尔　　为一切智
所修善法　　安住菩提

佛告迦葉。譬如国王欲行王事须假宰臣。迦葉。菩萨亦尔。欲为佛事。须假智慧方便。我今于彼。而说颂曰。

譬如国王　　欲行王事　　须仗宰臣
而得成就　　菩萨亦尔　　欲为佛事
假方便慧　　决定成就

佛告迦葉。譬如晴天无其云雾。于彼世间终无降雨之相。迦葉。菩萨亦尔。寡闻小智于诸有情。终无说法之相。我今于此。而说颂曰。

譬如虚空　　晴无云雾　　于彼世间
终不降雨　　菩萨亦尔　　寡闻少智
于其有情　　无说法相

佛告迦葉。譬如虚空起大云雷。必降甘雨成熟苗稼。迦葉。菩萨亦尔。于其世间起慈悲云。降妙法雨成熟众生。我今于此。而说颂曰。

譬如虚空　　云雷忽起　　必降甘泽
成熟苗稼　　菩萨亦尔　　普覆慈云
降霔法雨　　成熟有情

佛告迦葉。譬如转轮圣王有其七宝恒随王行。迦葉。菩萨亦尔。有七觉支恒随菩萨。我今于此。而说颂曰。

譬如世间　　转轮圣王　　所有七宝
恒随王行　　菩萨亦尔　　有七觉支
所到之处　　随逐菩萨

佛告迦葉。譬如摩尼宝珠得多富贵。价直迦哩沙波拏。百千富贵。迦葉。菩萨亦尔。得多富贵价直声闻缘觉百千富贵。我今于此。而说颂曰。

譬如摩尼宝　　富贵广得多
迦哩沙波拏　　百千不可比
菩萨亦如是　　富贵倍弘多
辟支及声闻　　百千亦难比

佛告迦葉。譬如忉利天众。若住杂林者。受用富贵平等无二。迦葉。菩萨亦尔。若住清净心者。为一切众生正直方便平等无二。我今于此。而说颂曰。

譬如忉利天　　住彼杂林者
受用于富贵　　平等无有二
菩萨亦如是　　住心清净者
正直为群生　　方便亦无二

佛告迦葉。譬如有人妙解禁咒善知毒药。一切毒药不能为害。迦葉。菩萨亦尔。具大智慧善行方便。一切烦恼不能为害。我今于此。而说颂曰。

譬如世间人　　善知药禁咒
一切毒药等　　不能为损害
菩萨亦如是　　若具方便慧
一切烦恼毒　　不能为损害

佛告迦葉。譬如世间粪壤之地。能生肥盛甘蔗。迦葉。菩萨亦尔。若处烦恼粪地。能生一切智种。我今于此。而说颂曰。

譬如粪壤地　　出生于甘蔗
倍常而肥盛　　菩萨处烦恼
出生一切智　　其义亦如是

佛告迦葉。譬如有人不学武艺。若执器仗宁解施设。迦葉。菩萨亦尔。先未闻法寡识机药。若执智见何辩邪正。佛告迦葉。譬如[穴/(采-木+田)]师欲烧瓦器须用大火。迦葉。菩萨亦尔。欲为愚迷众生开发智慧。须用佛法智火。迦葉。是故此大宝积正法。令菩萨修学受持得解法行。

迦葉白言。菩萨云何受持见正法行。迦葉。如自观身无我无人无众生无寿命无名无相。无观行故。迦葉。如此说名正观影像中法。复次迦葉。如实正观影像中法。迦葉。云何影像中法。如正观色。观彼无常亦非无常。如是受想行识。常与无常无定无不定。迦葉。此说如实观察影像中法。

复次迦葉。如实观察影像中法。所有地界。常与无常无定无不定。如是水界火界风界空界识界。亦复如是无定无不定。迦葉。此说如实观察影像中法。

复次迦葉。所有眼处常无常性无定无不定。如是耳处鼻处舌处身处意处常无常性。无定无不定。迦葉。此说影像中法如实观察。

复次迦葉。此定一法。此不定二法。若彼二法于是色中。不见不住无微无识亦无相故。迦葉。此说影像中法如实观察。

复次迦葉。我见一法无我二法。若彼二法于是色中。不见不住无微无识。亦无相故。迦葉。此说影像中法如实观察。

复次迦葉。此真实心一法。此不实心二法。迦葉。二法所在无心无觉无意无识。迦葉。此说影像中法如实观察。

复次迦葉。善不善。世间出世间。有罪无罪。有漏无漏。有为无为。有烦恼无烦恼。如是一切法。迦葉。此生法一此灭法二。若二法中无集无散不可求得。迦葉。此说影像中法如实观察。

复次迦葉。此有法一此无法二。若此二法于是色中。不见不住无微无识亦无相故。迦葉。此说影像中法如实观察。

复次迦葉。此轮回一法。此涅槃二法。若彼二法于是色中。不见不住无微无识。迦葉。此说影像中法如实观察。

复次迦葉。我说汝等。无明缘生行。行缘生识。识缘生名色。名色缘生六入。六入缘生触。触缘生受。受缘生爱。爱缘生取。取缘生有。有缘生老死。老死缘生忧悲苦恼。迦葉。如是集得此一大苦蕴。所有无明灭则行灭。行灭则识灭。识灭则名色灭。名色灭则六入灭。六入灭则触灭。触灭则受灭。受灭则爱灭。爱灭则取灭。取灭则有灭。有灭则生灭。生灭则老死灭。老死灭忧悲苦恼得灭。如是得此一大苦蕴灭。迦葉。若以智观明无明等无此二相。迦葉。此影像中法如实观察。

复次迦葉。如是行行灭。如是识识灭。如是名色名色灭。如是六入六入灭。如是触触灭。如是受受灭。如是爱爱灭。如是取取灭。如是有有灭。如是生生灭。如是老死老死灭。如是智观生性灭。性无二相故。迦葉。离此二相。此说影像中法如实观察。

复次迦葉。应当正观影像中法。彼法非空。亦非不空。如是空法无法相非无法相。法相即空相。空相即无相。无相即无愿。所以者何。无所愿作故。无相即空相。如是行者若法未生不生。法未生故。如彼法生。彼亦不生。生已谢故。如是无生生离取故。法无自性。无性即空。如是正观此说影像中法。

复次迦葉。补特伽罗非破坏空。即体是空。本非有故。非前际空非后际空。现在即空。迦葉白言。彼补特迦罗。我今觉悟知彼是空。破坏我故。一切皆空此法如是。佛言。迦葉汝言非也。迦葉宁可见彼补特迦罗如须弥山量。勿得离我而见彼空。何以故。破我断空执一切空。我则说为大病。而不可救。

佛告迦葉。譬如人病其病深重。而下良药令彼服行。药虽入腹病终不差。迦葉。此人得免疾不。迦葉白言。不也世尊。佛言。于意云何。世尊此人病重故。不可疗也。佛言。迦葉彼着空者。亦复如是。于一切处深着空见我即不医。我今于此而说颂曰。

譬如重病者　　令彼服良药
虽服病不退　　彼人不可疗
着空亦如是　　于彼一切处
深着于空见　　我说不可医

佛告迦葉。譬如愚人观彼虚空。而生怕怖捶胸悲哭。所以者何。恐虚空落地损害于身。佛言。迦葉彼虚空能落地不。迦葉云不也。佛言迦葉。若彼愚迷沙门婆罗门亦复如是。彼闻空法心生惊怖。所以者何。若空我大心依何行用。我今于此而说颂曰。

譬如愚迷人　　于空生怕怖
悲哭而远行　　恐虚空落地
虚空无所碍　　不损于众生
此人自愚迷　　妄生于惊怖
沙门婆罗门　　愚见亦如是
闻彼诸法空　　心生于怖畏
若空破坏我　　依何生受用

佛告迦葉。譬如画师自画丑恶夜叉。画已惊怖迷闷仆倒。迦葉。彼凡夫众生亦复如是。自作色声香味触法。作已迷彼堕落轮回。我今于此而说颂曰。

譬如工画师　　画彼恶夜叉
于彼自惊怖　　迷闷仆倒地
凡夫亦复然　　自着于声色
迷彼不觉知　　堕落轮回道

佛告迦葉。譬如幻士变作幻化。是彼幻化能变幻士。迦葉。相应行比丘亦复如是。而自发意。如是说一切皆空。彼虚空无实亦能如是说。我今于此而说颂曰。

譬如于幻士　　能变于幻化
而彼幻化人　　亦能变幻士
相应行比丘　　发意亦如是
说彼一切空　　无实空亦说

佛告迦葉。譬如二木相钻风吹出火。火既生已烧彼二木。迦葉如实正观亦复如是。于正见道生彼慧根。慧根既生烧彼正观。我今于此而说颂曰。

譬如钻二木　　风吹生彼火
火生刹那间　　而复烧二木
正观亦如是　　能生于慧根
生彼一刹那　　还复烧正观
