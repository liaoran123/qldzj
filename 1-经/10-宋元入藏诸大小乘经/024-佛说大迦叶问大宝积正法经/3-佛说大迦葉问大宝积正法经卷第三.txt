
尔时世尊复以譬喻更明斯义。

佛告迦葉。譬如灯光能破一切黑暗。而彼黑暗从何而去。非东方去。非南方去。非西方去。非北方去。去亦非去。来亦非来。

迦葉。复次灯光亦非我。能破得黑暗。又若非黑暗何显灯光。迦葉。灯光黑暗本无自性。此二皆空无得无舍。迦葉。如是智慧亦复如是。有智若生无智即舍。而彼无智归于何去。非东方去。非南方去。非西方去。非北方去。去既非去。来亦非来。

迦葉。复次有智若生无智即舍。非彼有智我能破坏无智。又若无智本无有智何显。迦葉有智无智俱无自性。此二皆空无得无舍。我今于此而说颂曰。

譬如于灯光　　能破于黑暗
彼暗灭谢时　　诸方无所去
若复此灯光　　非暗不能显
二俱无自性　　无性二俱空
智慧亦如是　　有智若生时
无智而自舍　　此二若空花
俱无有自性　　取舍不可得

佛告迦葉。譬如空舍无其户牖。经百千年无其人物。其室冥暗忽有天人。于彼舍中燃其灯明。迦葉于意云何。如是黑暗我经百千年住此。我今不去有此事不。迦葉答云。不也世尊。彼黑暗无力灯光若生决定须去。佛言迦葉。彼业烦恼亦复如是。经百千劫住彼识中。或彼行人于一昼夜。正观相应生彼慧灯。迦葉如是圣者慧根。若生此业烦恼定无所有。我今于此而说颂曰。

如舍百千年　　无人无户牖
忽有天及人　　于彼烧灯火
如是久住暗　　刹那而灭谢
是彼舍黑暗　　不言我久住
于此而不去　　业识烦恼集
其义亦如是　　虽住百千劫
本性不真实　　行人昼夜中
正入如实观　　慧灯晃耀生
彼等烦恼集　　刹那不可住

佛告迦葉。譬如虚空不住种子。迦葉如是。若彼行者坚着断见。过去已灭未来非有。何住佛法种子。我今于此而说颂曰。

譬如太虚空　　无涯无有量
若人于空中　　何处植种子
断见亦如是　　过去不可有
未来亦不生　　现无佛法种

佛告迦葉。譬如粪满大地。可种一切种子。迦葉。如是业烦恼粪满于世间。可种一切佛法种子。我今于此而说颂曰。

譬如大地粪　　随处可种植
众生烦恼粪　　周遍于世间
佛子若亲近　　可下佛法种

佛告迦葉。譬如碱卤陆地不可种于莲华。迦葉。如是无行性者本自非有。未来不生何得菩提之种。我今于此而说颂曰。

譬如碱陆地　　不可出莲华
于彼泥水中　　出生甚氛馥
无性亦如是　　过未本来无
终不生佛种

佛告迦葉。譬如粪壤之地可生莲华。迦葉。如是烦恼邪行众生亦可生其佛法种智。我今于此而说颂曰。

譬如泥粪地　　而可生莲华
邪行业众生　　亦生佛法种

佛告迦葉。譬如四大海水弥满无边。迦葉。如是见彼菩萨所作善根能遍法界。我今于此而说颂曰。

譬如四大海　　弥满广无边
菩萨亦如是　　善根遍法界

佛告迦葉。譬如天人以一毛端百分取一。于彼毛头滴微细水。欲成俱胝四大海。迦葉。如是见彼声闻。所作微善而求无上。我今于此而说颂曰。

譬如人毛端　　百分而取一
于彼滴微水　　欲成俱胝海
声闻亦如是　　以己微浅智
所作自善根　　求成无上觉

佛告迦葉。譬如芥子内虫食彼芥子。见芥子内谓若虚空。迦葉。如是声闻所修小智。见彼生空亦复如是。我今于此而说颂曰。

譬如芥子内　　而有食芥虫
于里无碍处　　见彼谓虚空
声闻所修智　　证彼一分空
所见而不大　　其义亦如是

佛告迦葉。譬如有人见十方世界虚空无边。迦葉。如是菩萨无碍大智所见法界亦无边际。我今于此而说颂曰。

譬如虚空界　　十方无有涯
一切诸世间　　依彼无障碍
菩萨亦如是　　所起最上智
照见法界空　　无边无所得

佛告迦葉。譬如刹帝利受灌顶王。彼王皇后私于庶人后生其子。迦葉于意云何。彼所生之子得名灌顶王子不。迦葉白言不也。世尊告言。迦葉。彼得无生法界声闻。我是如来灌顶之子如是亦然。我今于此而说颂曰。

刹帝王皇后　　而私于庶人
彼后生其男　　不名灌顶子
声闻亦如是　　离欲证无生
唯行于自利　　非是于如来
灌顶法王子　　佛子行二利

佛告迦葉。譬如刹帝利受灌顶王。有近侍婢王所爱幸。彼后生子。迦葉于意云何。此婢生之子得名王子不。迦葉答云。此是王子。迦葉如是初发心菩萨。虽道力微劣化彼众生。未免轮回亦得名为如来之子。我今于此而说颂曰。

譬如轮王婢　　为王之爱幸
而后生其男　　亦是刹帝子
菩萨亦如是　　初发菩提心
德行而羸劣　　方便化众生
虽未出三界　　所作称佛心
得名真佛子

佛告迦葉。譬如轮王生其千子。大力勇猛辩才端正。须得轮王相具足。彼所童子内。若无一子具有轮王相者。彼转轮王不作亲子之想。迦葉。如是如来会下有百千俱胝声闻围绕。若无一菩萨相者。如来亦不作子想。我今于此而说颂曰。

譬如转轮王　　所生千太子
若无一童子　　具彼轮王相
此乃无王分　　王无自子想
佛子亦如是　　虽有千俱胝
声闻众围绕　　无一菩萨相
善逝观彼人　　不为佛子想

佛告迦葉。譬如转轮圣王。所有皇后怀娠七夜必生童子。具轮王相。彼在胎藏迦罗罗大。未有根形。虽未成形而有天人发心爱重。非爱彼子勇猛大力。于意云何。重彼轮王王种不断。迦葉。亦复如是。初发心菩萨根虽未熟未免轮回。乐行佛法。彼过去佛见生其爱重。于彼正观八解脱阿罗汉。而不爱重。何以故。为彼初心菩萨佛种不断故。我今于此而说颂曰。

譬如转轮王　　皇后怀娠妊
七日未成形　　天人生爱护
非重勇猛力　　而重轮王种
菩萨亦如是　　初发菩提心
欲度轮回故　　过去诸如来
于彼而恭敬　　此人绍佛事
于诸声闻众　　正观八解者
不生于敬爱　　无彼成佛分

佛告迦葉。譬如假摩尼琉璃珠。聚如妙高山。不及一真摩尼琉璃宝。迦葉。如是假使一切声闻辟支佛。不能及一初发菩提心菩萨。我今于此而说颂曰。

譬如假琉璃　　及彼摩尼珠
积聚如须弥　　不及真摩尼
琉璃之一宝　　菩萨亦如是
假使于声闻　　及彼缘觉众
其数如微尘　　不及初发心
求彼菩提者　　菩萨之一人

佛告迦葉。譬如迦陵频伽鸟。住彼卵中之时。早能与彼一切飞禽而皆不同。迦葉于意云何。当发一切美妙音声故。迦葉。如是彼初发心菩萨虽住业烦恼无明藏中。早与一切声闻辟支佛而不可同。迦葉于意云何。彼有回向善根说法方便故。我今于此而说颂曰。

譬如频伽鸟　　住彼卵子中
虽未见身形　　而与诸禽异
当发美妙音　　令人常爱乐
佛子亦如是　　初发菩提心
未出烦恼藏　　一切辟支佛
及彼声闻众　　亦复不能比
回向大安乐　　方便利有情
无垢慈悲意　　能宣微妙音

佛告迦葉。譬如轮王皇后。所生王子具足轮王福相。一切国王及诸人民悉皆归伏。迦葉。如是初发心菩萨。天上人间一切有情悉皆归伏。我今于此而说颂曰。

譬如转轮王　　皇后所生子
虽为童子身　　具足王福相
国王及臣民　　一切皆归向
菩萨亦如是　　初发菩提心
佛子相具足　　一切诸世间
天人众生类　　清净心归向

佛告迦葉。譬如大雪山王出生上好药草。能治一切诸病。修合服食。无复心疑决定得差。迦葉。如是若彼菩萨所有智药能疗一切众生烦恼诸病。菩萨以平等心普施一切有情。服者无复疑惑病即除愈。我今于此而说颂曰。

譬如大雪山　　出生上妙药
疗治一切病　　若有服之者
获差勿复疑　　佛子亦如是
出生妙智药　　能疗一切人
烦恼生老病　　平等而赐之
所有服食者　　无疑决定差

佛告迦葉。譬如有人归依初月。如是圆月而不归依。迦葉。如是我子有其信力。归命菩萨不归命如来。所以者何。为彼如来从菩萨生。若声闻辟支佛从如来生。非如菩萨故。我今于此而说颂曰。

譬如此有情　　归命于初月
如是圆满月　　而彼不归依
我子亦如是　　归依于菩萨
不归向世尊　　为具大智力
出生如来身　　非彼声闻类
智慧微劣故　　依彼如来生

佛告迦葉。譬如文字之母。具能包含一切义论等事。迦葉。如是初发心菩萨具能绾摄一切诸佛。化行无上智因。我今于此而说颂曰。

譬如文字母　　人间与天上
义论及辩才　　皆因此建立
菩萨亦如是　　初发菩提心
具足佛地智　　及诸方便行

佛告迦葉。譬如世人未有舍离明月归命星像。迦葉。如是无有受我戒者。舍离菩萨归命声闻。我今于此。而说颂曰。

譬如世间人　　于月而舍离
而欲归依星　　此事未曾有
如是我弟子　　其义亦复然
若受我戒者　　不归于菩萨
而欲向声闻　　其事甚希有

佛告迦葉。譬如假琉璃珠于彼天人世间终无利用。若真琉璃珠摩尼宝于其世间有大利用。迦葉如是。若彼声闻具足戒学。具一切头陀行三摩地门。终不能得坐菩提道场成阿耨多罗三藐三菩提。我今于此而说颂曰。

譬如假琉璃　　见彼体清净
于天人世间　　为事无利用
若彼真琉璃　　及彼摩尼宝
体性有其殊　　为事具大用
如是彼声闻　　虽具头陀行
持戒及多闻　　一切三摩地
不能降四魔　　而坐菩提座
得成于善逝　　非如菩萨故

佛告迦葉。譬如真琉璃摩尼宝作事用时价直百千迦哩沙波拏。迦葉。如是若彼菩萨所植众德。作事用时多彼声闻辟支佛百千迦哩沙波拏之数。我今于此而说颂曰。

譬如真琉璃　　及彼摩尼宝
作彼事用时　　价直百千数
迦哩沙波拏　　佛子亦如是
植众德本行　　事用利众生
多彼声闻人　　及彼辟支佛
迦哩沙波拏　　其数亦如是

尔时世尊。复次说言。尊者大迦葉。所有国土孛星现时头黑偃寐。令彼国土灾难竞起得于苦恼。迦葉。若彼国土如有菩萨。是诸灾难速得消除无复苦恼。是故迦葉。菩萨之行。广集一切善根。为利众生故。又彼菩萨。所有智药流通四方。医彼一切众生烦恼等病。真实不虚。迦葉白言。以何等药医何等病。迦葉。众生所有贪嗔痴病皆自缘生。以无缘慈观彼一切惑业相。有理无本自无生今亦无相。欲界色界及无色界寂灭亦然。又灭一切颠倒。何等颠倒。即四颠倒。一者为彼有情于彼无常而计常故。令想一切皆是无常。二者于其苦处而计为乐。令想一切皆是其苦。三者无我计我。令想一切法皆无我故。四者不净计净。令想一切皆非净故。唯此涅槃具彼四德。又复施设四念处。令彼有情观身无其所有。能破我见。观受无受所得。破彼我见。观心无心可得。亦除我见执故。观法无法可得。破彼法我执故。以四正断于修断事。修善勤修。断恶勤断以四神足成就通力。以五根五力。治彼不信懈怠失念散乱痴等。以七觉支治一切愚痴。以八圣道。治彼一切无知八邪等过。迦葉。此说名为真实医法。迦葉观此菩萨。于阎浮提内。医病人中最为第一。迦葉。所有三千大千世界众生。为护自命。见彼菩萨如见医王。迦葉白言。如是住邪见者以何药疗。唯愿解说令彼了知。迦葉。彼菩萨救疗众生。非用世间之药。以出世间一切善根无漏智药传流四方。医彼一切众生妄想之病。真实不虚。迦葉白言。云何名为出世间智。迦葉。彼智从因缘种生离诸分别。无我无人无众生无寿命。如是智法于空无著。迦葉。汝等正求心莫惊怖发精进心。彼如是求如是住心。云何住心。云何不住心。有过去未来现在于何而住。迦葉。过去已灭。未来未至。现在无住。迦葉。又此心法非在内。非在外。亦非中间。迦葉又此心法离众色相。无住无著而不可见。迦葉。过去一切佛不见。未来一切佛不见。现在一切佛不见。迦葉白言。若过去未来现在一切佛不见者。云何彼心有种种行相。迦葉。彼心无实从妄想生。譬如幻化。种种得生为虚妄见。迦葉白言。虚妄不实。其喻云何。佛言迦葉。心如浮泡生灭不住。心如风行而不可收。心如灯光因缘和合。心如虚空得虚妄烦恼。心如掣电刹那不住。心如猿猴攀缘境界。心如画师作种种像。心念念不住生一切烦恼。心行体一。无二心用故。心如其王。自在缘一切法故。心如恶友。发生一切苦故。心如大海。漂溺一切善根故。心如钓鱼之人。于苦生乐想故。心如梦幻。妄计我故。心如青蝇。于其不净生净想故。心如鬼魅。作种种不善事故。心如药叉。贪着境界饮人精气故。心如冤家。恒求过失故。心不静住。或高或下进退不定故。心如狂贼。坏一切功德善财故。心如蛾眼。恒贪灯焰色故。心着于声。如贪战鼓声故。心如猪犬。于其不净贪香美故。心如贱婢。贪食残味故。心能贪触。如蝇着膻器故。迦葉。心不可求求不能得。过去非有。未来亦无。现在不得。若过去未来现在不可得者。三世断故。若三世断故彼即无有。若彼无有彼即不生。若彼不生是即无性。若彼无性无生无灭。若无生灭亦无往来。若无往来而无主宰。若无主宰无假无实。是即圣性。迦葉。若彼圣性。无得戒非无戒。无净行无秽行。无因行无果行。亦无心意之法。若无心意之法彼无业亦无业报。若无业报亦无苦乐。若无苦乐彼圣者性。若彼圣性无其上下中间。身口意等不可住着。何以故。性遍虚空。平等无分别故无分别故下此处元少一叶梵文。
