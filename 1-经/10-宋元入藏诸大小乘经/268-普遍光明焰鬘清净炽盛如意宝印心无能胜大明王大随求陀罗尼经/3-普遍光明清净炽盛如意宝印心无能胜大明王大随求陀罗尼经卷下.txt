
复次大梵。其天帝释共阿苏罗斗战之时。帝释常以此陀罗尼。置于顶髻珠中带持。帝释天众不被伤损。而常得胜安隐还宫。初发心菩萨乃至究竟地菩萨。带持能离种种障难魔业故。若有人带此陀罗尼。一切如来之所加持。一切菩萨之所护念。一切人天国王王子大臣婆罗门长者。常恒恭敬礼拜承事。一切天龙阿苏罗檗路茶紧那罗摩睺罗伽人非人等。皆供养彼带持者。彼等天龙八部皆言。彼人是大丈夫。如来复言彼善男子善女人。能摧一切魔障。离一切疾病。离一切灾横。除一切忧恼。恒为一切天龙之所守护。

佛告大梵复有四陀罗尼。是无能胜妃大心真言。若有书写带佩于身。常应诵持深心思惟观行。能除恶梦不祥之事。一切安乐皆得成就。

唵阿蜜哩(二合)多嚩[口*(隸-木+士)]嚩啰嚩啰钵啰(二合)嚩啰尾戍(入)第吽(引)吽颇吒颇吒娑嚩(二合)贺(引)唵阿蜜哩(二合)多尾卢(引)枳[寧*頁](一)蘖婆僧啰乞洒(二合)抳阿(引去)羯哩洒(二合)抳吽(引)吽(引)颇吒颇吒娑嚩(二合引)贺唵尾磨黎惹也嚩[口*(隸-木+士)](一)阿蜜哩(二合)帝(二)吽(引)吽(引)吽(引)吽(引)颇吒颇吒颇吒颇吒娑嚩(二合)贺(引)唵(引)跛啰跛啰三跛啰三跛啰(二)印捺啰(二合)也尾戌驮[寧*頁]吽(引)吽(引)噜左[口*(隸-木+士)](引)娑嚩(二合引)贺(引)

才说此四大陀罗尼已。一切诸佛诸大菩萨声闻。异口同音说此大随求大明王无能胜陀罗尼甲胄密言句。以一切如来印印之。此甚难得闻。何况书写受持读诵为他宣说。是故当知是大佛事。如来深极赞叹说随喜者。极难得闻。此大随求大无能胜陀罗尼名。极难得闻极甚难得。能尽诸罪。大力勇健具大威德神力。能生无量功德。能摧一切魔众。能断一切习气聚及魔罗罥。能除他真言毒压祷药法相憎法降伏法。能令恶心众生起大慈心。能护爱乐供养佛菩萨圣众之人。能护书写受持读诵听闻大乘经典者。又能满足修佛菩提者。大梵持此大随求无能胜明王。不被沮坏。于一切处获大供养。如佛大师两足之尊。云何得知。此明王能摧一切诸魔。大梵过去有佛。号广博微笑面摩尼金宝光焰照曜高勇王如来应正觉。初成道时。往诣菩提场欲转法轮。一切如来称赞。尔时一切魔并无量俱胝那庾多眷属围绕。现种种形作可畏声。示种种魔境现作神通。雨种种器仗来往四方而作障难。

尔时广博微笑面摩尼金宝光焰照曜高勇王如来。于须臾顷寂然而住。意诵此大随求大明王无能胜大陀罗尼七遍。才诵此陀罗尼已。于刹那顷一切魔波旬。见彼如来一一毛孔。出无量俱胝百千那庾多金刚使者。身彼甲胄放大光明。各持刀剑钺斧罥索杖棒三戟叉。各出如是言。捉缚恶魔摧恶心者。斩断其命粉粹诸魔作如来障碍者。即彼一切难调恶魔。以如来大威力。于毛孔中出大丈夫。是诸魔众闷绝擗地。皆失自性神通辩才四散驰走。如来以大慈剑。得胜魔境。成无上菩提。即转一切如来法轮。如一切佛一切障者毗那夜迦。诸恶魔等。悉皆摧坏如来即转法轮。超越生死大海得到彼岸。如是大梵此陀罗尼。有大势力能获神通到于彼岸。若才忆念。于危险处皆得解脱。意乐清净恶心有情起大慈心。是故大梵常当忆念。如理作意依法书写而常带持。

复次大梵乌禅那城有王。名曰梵施。彼有一人犯王重罪。王敕杀者一人领彼罪人将往山中令断其命。杀者受教领彼罪人。至于山窟将刀欲杀。是其罪人先于右臂。带此随求无能胜陀罗尼。心复忆念。由此大明威力。其刀光焰状如火聚。片片段坏犹如微尘。尔时杀者见此事已。怪未曾有。即以上事具白于王。其王闻已便生大怒。复敕杀者将此罪人送药叉窟。于彼窟中有众多药叉。令食此罪人。受王敕已即领罪人送药叉窟。才送窟中时。药叉众欢喜踊跃奔走向前。欲食罪人。以彼罪人带大随求威德力故。时众药叉见彼罪人身上有大光明炽盛晃曜。诸药叉众悉皆惊怖。各作是念。此火欲来烧我。彼药叉众见是事已甚大惊怖。送此罪人安窟门外旋绕礼拜。

尔时使者具以上事复白于王其王闻已倍更嗔怒。又敕使者缚彼罪人掷深河中。奉教往掷。才入河中河便枯竭犹如陆地。时彼罪人便住于岸。所被系缚绳索片片断绝。王闻此事极大惊怪。熙怡微笑生大奇特。唤彼罪人问其所缘。汝何所解。罪人白言大王我无所解。我于身上唯带大随求无能胜大明王陀罗尼。王即赞言甚大奇特。此大明微妙能摧死罚。说伽陀曰。

大明甚微妙　　能摧于死罚
诸佛所加持　　拔济诸有情
能解脱苦病　　大明大威德
能脱非时死　　大悲尊所说
能止大疾病　　速证大菩提

尔时彼王欢喜踊跃。即取彼随求供养礼拜。即以缯帛系罪人首。与其灌顶册称为城主(五天竺国法。若授官荣。皆以缯帛系首。灌顶然后授职也)如是大梵此大随求无能胜大陀罗尼。若有带者于一切处获大供养。若难调伏恶心众生。咸起慈心皆相顺伏。是故常带持此大陀罗尼。

复次大梵若欲带此陀罗尼者。应择吉日吉宿吉祥之时。依法书此陀罗尼。时大梵王闻是语已。甚大欢喜。五轮着地顶礼佛足。而白佛言以何方法书写此大随求无能胜陀罗尼。

尔时如来即说伽陀。告大梵言。

大梵汝当知　　我今为汝说
愍念诸有情　　令得大安乐
远离逼迫业　　解脱诸疾病
妇人有胎孕　　有情离贫匮
穷业悉皆除　　当于吉宿时
布沙宿相应　　应当持斋戒
而供养诸佛　　发大菩提心
复生悲愍心　　及起大慈心
于他思利益　　遍诸有情类
龙恼麝檀香　　以此香汤浴
着新净衣服　　更以烧香熏
当用瞿摩夷　　涂小曼荼罗
应取五贤瓶　　皆盛满香水
杂插诸花果　　置于坛四角
余一置坛中　　花鬘及烧香
及与妙涂香　　应烧五味香
檀香飒毕迦　　酥合沈石蜜
和合而烧之　　种种诸妙花
诸花果种子　　随时而供养
涂香用严饰　　酥蜜并乳酪
[麩-夫+廣]麦及乳糜　　盛满供养器
应量皆吉祥　　以瓷瓦碗盛
四角满香器　　佉陀罗木橛
钉于坛四角　　用五色缕缠
于坛四角外　　大梵以此仪
若求悉地者　　应食三白食
书此随求人　　当于坛中坐
敷以净茅荐　　依法而书写
或素或缯帛　　或用于桦皮
或叶或余物　　写此陀罗尼
女人求子息　　当用牛黄书
中心画童子　　璎珞庄严身
满钵盛珍宝　　左手而执持
坐在莲华上　　其华而开敷
又于西隅角　　而画四宝山
其山金宝饰　　殷勤应画此
能令胎安隐　　丈夫求子者
应用郁金书　　彼所求之事
悉皆得成就　　于真言四面
应画种种印　　又画于莲华
或二或三四　　乃至五莲华
其华悉开敷　　八叶具鬓蕊
华茎以缯系　　华上画三戟
戟上复系缯　　复画于钺斧
亦在莲华上　　又于白莲华
于上应画剑　　复在莲华上
而画于商佉　　所画诸莲华
皆在宝池内　　若丈夫带者
不应画童子　　应画天人形
种种宝庄严　　帝王若带者
于中应当画　　观自在菩萨
又于其四面　　画种种印契
若是苾刍带　　应画持金刚
右执金刚杵　　左拳竖头指
拟彼难调者　　又当于四角
而画四天王　　婆罗门带者
画于伊舍那　　刹利若带持
画摩醯首罗　　毗舍若带者
画于天帝释　　或画毗沙门
若是首陀带　　而画那罗延
童男及童女　　画波阇波提
青色女人带　　画卢陀罗天
女人白色者　　应画名称天
女人若肥充　　画彼宝贤将
瘦女人带者　　画满贤药叉
若怀妊妇人　　应画大黑天
或画梵天王　　如是诸人类
各画本所尊　　依法而书写
常带于身上　　所求悉如意
金铜作莲华　　于上安宝珠
如意火爓形　　置在幢刹上
而于此珠内　　安置大随求
于是随求中　　画彼邑城主
若是己舍宅　　建此随求刹
而画本家主　　于随求四面
周匝画莲华　　于华胎蕊上
画于一罥索　　金刚杵及轮
棒及烁讫底　　如是诸契印
各在莲华上　　刹上悬缯幡
应如法供养　　由此随求刹
能护国城邑　　及以护家族
灾祸悉除灭　　疫病及诸疾
饥馑不流行　　他敌不相侵
国土皆安乐　　若遇天亢旱
并以滞雨时　　应画九头龙
头上有宝珠　　火焰而流出
当于龙心上　　画一金刚杵
于龙身四面　　写此大随求
置在于箧中　　亦安幢刹上
应时降甘雨　　滞雨即便睛
商主领众人　　或在于水陆
诸商人带者　　应画商主形
如前安刹上　　离贼及诸怖
悉皆到彼岸　　是故当殷勤
带持及读诵　　吉祥灭诸罪
若是念诵人　　应画自本尊
若日月荧惑　　辰星及岁星
太白与镇星　　彗及罗睺曜
如是等九执　　凌逼本命宿
所作诸灾祸　　悉皆得解脱
或有石女人　　扇姹半姹迦
如是之人类　　由带大随求
尚能有子息　　若此类带者
应画九执曜　　二十八宿天
中画彼人形　　所求悉如意
如世尊所说　　获得最胜处
现世及他世　　常获殊胜乐
三十三天宫　　随意而所生
悦意赡部洲　　最胜族姓家
得生如是族　　或生刹利天
或婆罗门家　　由带大随求
生此最胜处　　书写持读诵
依法而带之　　得往安乐刹
莲华而化生　　决定无疑惑
一切诸如来　　赞说斯功德
称扬不能尽　　关闭地狱门
能开诸天趣　　安乐悉成就
智慧皆圆满　　诸佛及菩萨
常安慰其人　　身常受快乐
骁勇有大力　　如来诚言说
当获转轮位　　安慰人天众
惊怖恶心者　　修此陀罗尼
不久当获得　　不被刀所伤
毒药反水火　　悉皆不能害
非命及夭寿　　诸罪皆远离
见闻及触身　　于一切时处
鬼魅及斗诤　　诸怖皆消灭
恶虫及毒蛇　　囚闭悉解脱
种种疾大病　　悉皆尽除灭
由修持此明　　于诸摩罗众
无碍得通达　　能于一切处
而获大供养　　人中得最胜
加护修真言
