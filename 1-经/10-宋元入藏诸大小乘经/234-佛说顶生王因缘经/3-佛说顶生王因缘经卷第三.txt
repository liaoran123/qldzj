
复次大王。其上即是三十三天所居之处。彼有龙王住于水际。所谓难陀龙王。乌波难陀龙王。阿说多哩龙王。母唧邻那龙王。摩那斯龙王。伊罗钵怛罗龙王等。住寿经劫护持世间力无能敌。是诸龙王与坚首天持鬘天常骄天四大王天。同为守护三十三天。若阿修罗来斗战时。即各对敌及为震警。

尔时顶生王将复前进。为诸龙王遮止导翼兵众。王乃问言。何不进邪。时主兵神答言。天子。此是龙王遮止兵众。王言。而龙王者傍生之类非我所敌。今悉驱令为我导翼。言已诸龙即导王前至坚首天王所。彼天王问言。汝等何故奔驰来此。诸龙答言。人间有王名曰顶生。彼将至此故我导前。时坚首天王即复遮止不令前进。王乃问言。何不进邪。主兵神答言。天子。此有坚首天王遮止兵众。王言。此坚首天亦使为我导翼之者。言已彼天即导王前至持鬘天王所。彼天王问言。汝今何故奔驰来此。天王答言。人间有王名曰顶生。彼将至此故我导前。时持鬘天王即复遮止不令前进。王乃问言。何不进邪。主兵神答言。天子。此有持鬘天王遮止兵众。王言。此持鬘天亦使为我导翼之者。言已彼天即导王前至常骄天王所。彼天王问言。汝今何故奔驰来此。天王答言。人间有王名曰顶生。彼将至此故我导前。时常骄天王即复遮止不令前进。王乃问言何不进邪。主兵神答言。天子。此有常骄天王遮止兵众。王言。此常骄天亦使为我导翼之者。言已彼天即导王。前至四大天王所。彼天王问言。汝今何故奔驰来此。天王答言。人间有王名曰顶生。彼将至此故我导前。尔时四大天王互相议曰。此人间王具大福德有大名称。我等岂能与相违背。言已俱诣帝释天主所具陈上事。时帝释天主言。此大福德有大名称。我亦不应与相违背。言已即持妙阏伽瓶前起承迎。

尔时顶生王遥见须弥山上树林蓊郁。其密如云耸直绀青色状殊丽。乃问导翼夜叉神祢舞迦言。前有树林斯名何等。祢舞迦答言。天子。此是三十三天中。波利质多罗树及俱毗陀罗树等。彼诸天众夏四月中。于其树下五欲娱乐嬉戏自在。天子。今时往彼亦受斯乐。时王闻已谓诸臣佐言。汝等前见树林如云绀青不。臣佐答言。唯然已见。王言。此是三十三天中。波利质多罗树及俱毗陀罗树等。彼诸天众夏四月中。于其树下五欲娱乐嬉戏自在。汝等往彼亦受斯乐。时顶生王又复前进。见须弥山上白云高起聚若山峰。复问祢舞迦言。前有白云聚若高峰斯名何等。祢舞迦答言。天子。此是三十三天中善法之堂。彼天子众与四大天王常共集会。思惟观察称量世间。若天若人诸所有事。天子。今时宜应往彼。其王闻已谓诸臣佐言。汝等前见白云高起聚若山峰不。臣佐答言。唯然已见。王言。此是三十三天中善法之堂。彼天子众与四大天王常共集会。思惟观察称量世间。若天若人诸所有事。汝等今时宜应往彼。

复次须弥山上三十三天中有善见城。其城纵广正等二千五百由旬。周匝十千由旬。有七重城。彼一一城高一由旬半。纯金所成。金城之上一一复有四种女墙。金银琉璃颇胝迦成。复有重墙通往来道。亦四宝成。彼城中地有百一种采绘严饰。又复柔软如兜罗緜及如妙氎。下足随陷举足随起。有天曼陀罗华散布其地。深可膝量。香风时来吹去萎华更雨新者。彼善见城有一千一门。其一一门长二由旬半。阔半由旬。皆以牛头旃檀香木所成。彼一一门金银琉璃颇胝迦宝间错庄严。状如星象及半月相。又一一门各有五百青衣夜叉。身被甲胄而作守卫。又能护持三十三天。诸天子众作诸善利。城中街衢长二百五十由旬。阔十二由旬。种种庄严金沙布地。触处遍洒旃檀香水。金绳交络垂金铃铎。以界道侧街衢左右。复有种种清净池沼。金银琉璃颇胝迦等以布其底。池之四面有四梯陛。金银琉璃颇胝迦成。彼池沼中有四宝台。金银琉璃颇胝迦等间错庄严。若金为台即银为柱及以梁栋。若银为台即金为柱及以梁栋。若琉璃为台即颇胝迦为柱及以梁栋。若颇胝迦为台即琉璃为柱及以梁栋。清凉甘美水满池中。优钵罗华钵讷摩华。俱母陀华奔拏利迦华等遍覆其内。复有种种水鸟游戏池中出妙音声。谓高远声。悦意声。美妙声等。复有种种华树果树。直生端立圆无缺减。如结鬘师取以妙线妙巧安布盘结成鬘。华果树林亦复如是。彼树复有种种飞鸟。游止其上出妙音声。又彼城中有青黄赤白四色劫波衣树。其树所出四色妙衣。若彼天男及天女等思其衣者。才起心时而自至手。又有种种妙音乐树。所谓箫笛琴箜篌等。若彼天男及天女等思音乐者。才起心时其乐自鸣。又有种种妙庄严树。彼树所出手钏足环。及身庄严妙好之具。若彼天男及天女等。思庄严具者。才起心时而自至手。又有四色苏陀味食。谓青黄赤白。若彼天男及天女等思其食者。才起心时而自至手。又有四种所饮之浆。谓末度浆。摩达网浆。迦谭末梨浆。播曩浆等。复有种种殊妙庄严殿堂楼阁。诸天女众或处其中安隐而坐。或观视游行。悉有种种舆辇服用庄严之具。天女骈隘击鼓奏歌。爇众名香丰诸饮食。而彼天众与诸眷属嬉戏娱乐。随自福力受斯胜果。

复次善见城东二十由旬。有园名宝车。纵广正等二百五十由旬。周匝千由旬。内外严丽殊妙可观。园有金墙高半由旬。金墙之上有四女墙。金银琉璃颇胝迦成。复有重墙通往来道亦四宝作。其园中地有百一种采绘严饰。又复柔软如兜罗緜及如妙氎。下足随陷举足随起。有天曼陀罗华散布其地深可膝量。香风时来吹去萎华更雨新者。宝车园中有大池沼。纵广正等五十由旬。周匝二百由旬。金银琉璃颇胝迦等以布其底。池之四面有四梯陛。金银琉璃颇胝迦成。彼池沼中有四宝台。金银琉璃颇胝迦等间错庄严。若金为台即银为柱及以梁栋。若银为台即金为柱及以梁栋。若琉璃为台即颇胝迦为柱及以梁栋。若颇胝迦为台即琉璃为柱及以梁栋。清凉甘美水满池中。优钵罗华钵讷摩华。俱母陀华奔拏利迦华等遍覆其内。复有种种水鸟游戏池中出妙音声。谓高远声。悦意声。美妙声等。复有种种华树果树。直生端立圆无缺减。如结鬘师取以妙线妙巧安布盘结成鬘。华果树林亦复如是。彼树复有种种飞鸟。游止其上出妙音声。触处皆有青黄赤白四色劫波衣树。其树所出四色妙衣。又有种种妙音乐树。所谓箫笛琴箜篌等。又有种种妙庄严树。彼树所出手钏足环。及身庄严妙好之具。又有四色苏陀味食。谓青黄赤白。若彼天男及天女等随所思者。才起心时而皆自至。又有四种所饮之浆。谓末度浆。摩达网浆。迦谭末梨浆。播曩浆等。复有种种殊妙庄严殿堂楼阁。诸天女众。或处其中安隐而坐。或观视游行。悉有种种舆辇服用庄严之具。天女骈隘击鼓奏歌。爇众名香丰诸饮食。而彼天众与诸眷属嬉戏娱乐。随自福力受斯胜果。园中道路长二十由旬阔半由旬。清净严饰金沙布地。触处遍洒旃檀香水。金绳交络垂金铃铎。道路左右亦有种种华果树林。飞鸟游戏出妙音声。亦有四色劫波衣树及音乐树庄严树等。复有四种庄严舆辇。谓象乘。马乘。车乘。宝舆。若彼天男及天女等。思其乘驭往游戏者。才起心时随思即至。乘已游行受诸快乐。此园何故名为宝车。谓此园中所有池沼华果树林衣服严具及天女等。皆以众宝所庄严故。又有宝车诸天子众乘驭游戏。以是缘故名宝车园。复次宝车园东二十由旬。有宝严地纵广正等二百五十由旬。周匝千由旬。有百一种采绘严饰清净柔软。其地中间有四宝台间错庄严。天曼陀罗华散布其地。道路长二十由旬。阔半由旬清净严饰。华果树林衣服音乐庄严等树一一具足。亦有舆辇随思即至受诸快乐。彼有天仙修习梵行。复次善见城南二十由旬。有园名粗坚。纵广正等二百五十由旬。周匝千由旬。内外严丽殊妙可观。园有金墙高一由旬。金墙之上有四女墙。金银琉璃颇胝迦成。复有重墙通往来道亦四宝作。其园中地有百一种采绘严饰。又复柔软如兜罗緜及如妙[疊*毛]。下足随陷举足随起。有天曼陀罗华散布其地深可膝量。香风时来吹去萎华更雨新者。粗坚园中有大池沼。纵广正等五十由旬。周匝二百由旬。金银琉璃颇胝迦等以布其底。池之四面有四梯陛。金银琉璃颇胝迦成。彼池沼中有四宝台。金银琉璃颇胝迦等间错庄严。若金为台即银为柱及以梁栋。若银为台即金为柱及以梁栋。若琉璃为台即颇胝迦为柱及以梁栋。若颇胝迦为台即琉璃为柱及以梁栋清凉甘美水满池中。优钵罗华钵讷摩华。俱母陀华奔拏利迦华等遍覆其内。复有种种水鸟游戏池中出妙音声。谓高远声。悦意声。美妙声等。复有种种华树果树。直生端立圆无缺减。如结鬘师取以妙线妙巧安布盘结成鬘。华果树林亦复如是。彼树复有种种飞鸟。游止其上出妙音声。触处皆有青黄赤白四色劫波衣树。其树所出四色妙衣。又有种种妙音乐树。所谓箫笛琴箜篌等。又有种种妙庄严树。彼树所出手钏足环。及身庄严妙好之具。又有四色苏陀味食。谓青黄赤白。若彼天男及天女等随所思者。才起心时而皆自至。又有四种所饮之浆。谓末度浆。摩达网浆。迦谭末梨浆。播曩浆等。复有种种殊妙庄严殿堂楼阁。诸天女等或处其中安隐而坐。或观视游行。悉有种种舆辇服用庄严之具。天女骈隘击鼓奏歌。爇众名香丰诸饮食。而彼天众与诸眷属嬉戏娱乐。随自福力受斯胜果。园中道路长二十由旬。阔半由旬。清净严饰金沙布地。触处遍洒旃檀香水。金绳交络垂金铃铎。道路左右亦有种种华果树林。飞鸟游戏出妙音声。亦有四色劫波衣树及音乐树庄严树等。复有四种庄严舆辇。谓象乘。马乘。车乘。宝舆。若彼天男及天女等。思其乘驭往游戏者。才起心时随思即至。乘已游行受诸快乐。此园何故名为粗坚。谓此园中所有池沼华果树林衣服严具及天女等悉粗坚故。又此园中诸天子众。若身若心皆悉粗猛而好斗战。由是缘故名粗坚园。
