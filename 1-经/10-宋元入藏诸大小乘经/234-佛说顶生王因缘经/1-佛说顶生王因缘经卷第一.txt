
佛世尊一时。在舍卫国祇树给孤独园时。憍萨罗国主胜军大王来诣佛所。到已头面礼世尊足。退坐一面佛言。世尊世尊。往昔为求阿耨多罗三藐三菩提时。云何行施作诸福行。佛言。大王。且止过去久远劫事。我念于此贤劫之中。求阿耨多罗三藐三菩提时修布施行。其事因缘汝当谛听极善作意。今为汝说。大王。此劫初时人寿无量岁。尔时有王名布沙陀。其王顶上忽尔肉生。如疱而软如兜罗緜又如细氎。亦无痛恼。彼成熟已自然开裂生一童子。最上色相端正可观。身如金色头有旋文。犹如妙盖。双臂佣长额广平正眉复延袤。鼻高修直。身分上下皆悉具足。有三十二大丈夫相庄严其身。童子生已乃入宫中。王有六万宫女眷属。见此童子乳自盈流。各作是言。我养太子。由是立名呼为我养。或有说言。今此太子从顶上生应名顶生。由是乃有呼顶生者。或号我养者。

时顶生太子在童子位。嬉戏娱乐经六帝释灭。在太子位复经六帝释灭。太子一时出于王宫。人民肆里次第游观。乃至后时布沙陀王而忽寝疾。侍臣奉以华果根苗药饵治疗。虽复勤力疾无瘳损。其王即敕诸臣佐言。汝等速为太子授王灌顶。臣佐受命即遣使人诣太子所。谓太子言。父王寝疾拯疗无损。呼命太子。今可速来授王灌顶。使届中途王身已谢。是时臣佐复遣使人。接踵而进谓太子言。父王已逝。太子速来授王灌顶。

时顶生太子即自惟忖。父王已逝奔往何及。

时诸臣佐众议。一人近侍大臣诣太子所。白言。太子愿速来此授王灌顶。太子答言。若我应统正法王位。彼常来此为我灌顶。近臣复言。太子授灌顶者。多有法仪。谓应施设宝师子座缯盖宝冠。是等所须此何能备礼法。又合于王城中作灌顶事。是故太子宜往宫中授王灌顶。太子答言。若我应统正法王位。一切所须今应自至。时顶生太子有一导翼夜叉神。名祢舞迦。即运神力追师子座。缯盖宝冠一切所须乃至城邑聚落。皆悉置于太子之前。一切睹者怪未曾有。然后臣佐人民及胜力兵众等。持妙缯帛依灌顶法。欲为太子授其灌顶作是白言。大子应授灌顶。时太子言。我今何用人间缯帛。为灌顶法系于我顶。若我应统正法王位。必有天妙缯帛而为系顶。乃至其后自然天降殊妙缯帛。为灌顶事统轮王位。即有七宝随时出现。所谓轮宝。象宝。马宝。摩尼珠宝。玉女宝。主藏神宝。主兵神宝。如是七宝皆悉具足及有千子最上色相。勇猛无畏能伏他军。彼时有城亦号广严。城中周匝皆有稠密树林人所爱乐。于其林中有五百仙人。栖止修习五神通定。是时林间多诸飞鸟鹭[斯/鳥]等类。鸣噪喧烦妨所修定。中一仙人名曰丑面。生恚怒心。即以咒句咒。鹭[斯/鳥]群悉折其羽。是时折羽鹭[斯/鳥]循地徐进。咸诣顶生王门。王方出行适观门左。乃问近臣言。何故此鹭[斯/鳥]群咸聚门侧。近臣答言。天子群鸟栖林噪惊禅定。仙人恚怒咒折其羽。循地而来聚于王门。王言。此等仙人。何故于众生中心无悲愍。今宜敕遣彼等仙众速离我境。臣佐奉命于仙人所。具宣王敕。时诸仙众即起是念。今此大王统四大洲最极自在。我宜从命往须弥山侧栖止林间。

尔时顶生王渐次思惟观察。称量人间所宜种种事业。随所思惟观察。称量已。各各发起人间所有种类事业。其王出行初见人间耕植田里。见已乃问诸侍臣言。此人所作名为何等。臣白王言。天子。此人耕耨其田植诸种子。随所滋长而为活命。王言。我为圣王。何假人间耕植滋养。自有天中种子生成。彼顶生王才言念时。有二十七类种子自天而降。其王即问诸人众言。此由何人福力所致。人众答言。此由天子福力亦兼我等。

复次彼王渐行。又见农人种莳氎衣种子。见已乃问诸近臣言。此人所作名为何等。臣白王言。天子。此人种莳[疊*毛]华树种结实。取绵可成[疊*毛]衣。王言。我为圣王。何假人间植[疊*毛]衣种。自有天中妙[疊*毛]种子。才言念时妙[疊*毛]衣种自天而降。其王即问诸人众言。此由何人福力所致。人众答言。此由天子福力亦兼我等。

复次彼王渐行。又见农人纺氎衣线。见已乃问诸近臣言。此人所作名为何等。臣白王言天子。此人取绵纺线将成[疊*毛]叚。王言。我为圣王。何假人间如是造作。自有天中妙[疊*毛]所用。才言念时妙[疊*毛]衣缘自天而降。其王即问诸人众言。此由何人福力所致。诸人众言。此由天子福力亦兼我等。

腹次彼王渐行。又见农人次第织氎衣段见已乃问诸近臣言。此人所作名为何等。臣白王言。天子。此人布设机杼织[疊*毛]衣段。王言。我为圣王。何假人间[疊*毛]衣被身。自有天中妙[疊*毛]衣饰。才言念时上妙[疊*毛]衣自天而降。其王即问诸人众言。此由何人福力所致。诸人众言。此由天子福力亦兼我等。

尔时顶生王见是事已。乃起思念我之福力。今于此间未能显发。我已统治须弥山南外大海中此赡部洲。其内广阔外如车形。人民炽盛安隐丰乐。又复国土城邑严丽。所居人众妙色可观。我有七宝所谓轮宝。象宝。马宝。摩尼珠宝。玉女宝。主藏神宝。主兵神宝如是七宝皆悉具足。及有千子最上色相。勇猛无畏能伏他军。若我有胜力者快哉。今时愿我宫中雨金钱七日。乃至不使一钱堕于宫外。王才念时。即于宫中天雨金钱数满七日。无一金钱堕于宫外。随其所作善根福力。神通威德自受福果。其王即问诸人众言。此由何人福力所致。诸人众言。天子福力。王言。如汝向说兼汝等力。何故今时天不雨金满赡部洲。使一切人民随所欲者。悉能取之。故知汝等宿因微鲜。佛言。大王。彼顶生王正法治世。又经六帝释灭。

复次顶生王谓导翼夜叉神祢舞迦言。何处别有大洲为我所统祢舞迦答言。天子。须弥山东外大海中。彼有大洲名曰胜身。其内广阔外如半月。人民炽盛安隐丰乐。又复国土城邑严丽。所居人众妙色可观。王应往彼随宜化导。

时顶生王即自思惟。我已统治此赡部洲。及有七宝千子围绕宫中。又雨金钱七日。我又复闻须弥山东外大海中有胜身洲。我今往彼而为化导。王才念时举身空中。与十八俱胝胜力兵众。及千子围绕七宝导从。刹那即到东胜身洲。大王。彼顶生王于其洲中。治化人民多百千岁。随彼众生各各所作福行善力。神通威德自受福果。如是又经六帝释灭。

复次顶生王谓导翼夜叉神祢舞迦言。何处别有大洲为我所统。祢舞迦答言。天子。须弥山西外大海中。彼有大洲名曰牛货。内外周遍其相圆满。人民炽盛安隐丰乐。又复国土城邑严丽。所居人众妙色可观。王应往彼随宜化导。

时顶生王即自思惟。我已统治彼赡部洲。七宝千子及雨金钱。我复至此东胜身洲。治化人民多百千岁。今又复闻须弥山西外大海中有牛货洲。我今往彼而为化导。王才念时举身空中与十八俱胝胜力兵众。及千子围绕七宝导从。刹那即到西牛货洲。大王。彼顶生王于其洲中。治化人民多百千岁。随彼众生各各所作福行善力。神通威德自受福果。如是又经六帝释灭。

复次顶生王谓导翼夜叉神祢舞迦言。何处别有大洲为我所统。祢舞迦答言。天子。须弥山北外大海中。彼有大洲名曰俱卢。内外周遍其相四方。人民炽盛安隐丰乐。又复国土城邑严丽。所居人众妙色可观。又彼洲人无我系着无所摄属。王应往彼随宜化导。

时顶生王即自思惟。我已统治彼赡部洲。七宝千子及雨金钱。又往东胜身洲。而复至此西牛货洲。治化人民多百千岁。今又复闻须弥山北外。大海中有俱卢洲。我今往彼而为化导。王才念时举身空中。与十八俱胝胜力兵众。及千子围绕七宝导从。往诣北俱卢洲刹那即到须弥山侧。其王遥见彼地白色。见已即问夜叉神祢舞迦言。今此方处何故地白。祢舞迦答言。天子。此是北俱卢洲人所食香稻。其状白色香味具足。不假耕植自然而生。稻长四指无芒无秕。清净洁白依时成熟。彼洲人民不施其力取以食之。王今往彼亦取香稻而为其食。时王闻已谓臣佐言。汝等见此地白色不。臣白王言。唯然已见王言此是北俱卢洲人所食香稻。其状白色香味具足。不假耕植自然而生。稻长四指无芒无秕。清净洁白依时成熟。彼洲人民不施其力取以食之。汝等往彼亦取香稻而为其食。

时顶生王又于须弥山北。遥见众庄严树。圆无缺减殊妙可观。即问祢舞迦言。此是何等众庄严树。祢舞迦答言。天子。此是北俱卢洲人民所有四种劫波衣树。谓青黄赤白。其树所出四色妙衣。彼洲人民若男若女须其衣者。才起心时即彼树枝。自然低垂恣其所取。王今往彼亦被其衣。

时王闻已谓臣佐言。汝等见此众庄严树圆无缺减不。臣白王言。唯然已见。王言。此是北俱卢洲人民所有四种劫波衣树。谓青黄赤白。其树所出四色妙衣。彼洲人民若男若女思其衣者。才起心时即彼树枝。自然低垂恣其所取。汝等往彼亦被其衣。大王。彼顶生王于北俱卢洲治化人民多百千岁。随彼众生各各所作福行善力。神通威德自受福果。如是又经六帝释灭。

复次顶生王谓导翼夜叉神祢舞迦言。别有方处为我统不。祢舞迦答言。天子。无别方处为王所统。有三十三天长寿色相多诸快乐。高广楼阁久固安居。快哉天子宜往观瞩。

时顶生王即自思惟。我已统治彼赡部洲。七宝千子及雨金钱。又往东胜身洲西牛货洲。今又至此北俱卢洲。复闻有彼三十三天。长寿色相多诸快乐。高广楼阁久固安居。我今宜应往彼观瞩。王才念时举身空中与十八俱胝胜力兵众。及千子围绕七宝导从。往须弥山外七重金山。其王初至儞民达啰山其山严丽殊妙可观。纯金所成。彼有四大王天诸天子众往复其间。王以胜力兵众于彼化导。又经六帝释灭。

次至尾那[惺-生+土]计山。其山严丽殊妙可观。纯金所成。彼有四大王天诸天子众往复其间。王以胜力兵众于彼化导。又经六帝释灭。次至马耳山。其山严丽殊妙可观。纯金所成。彼有四大王天诸天子众往复其间。王以胜力兵众于彼化导。又经六帝释灭。次至善见山。其山严丽殊妙可观。纯金所成。彼有四大王天诸天子众往复其间。王以胜力兵众于彼化导。又经六帝释灭。次至佉祢啰迦山。其山严丽殊妙可观。纯金所成。彼有四大王天诸天子众往复其间。王以胜力兵众于彼化导。又经六帝释灭。次至持轴山。其山严丽殊妙可观纯金所成。彼有四大王天诸天子众往复其间。王以胜力兵众于彼化导。又经六帝释灭。
