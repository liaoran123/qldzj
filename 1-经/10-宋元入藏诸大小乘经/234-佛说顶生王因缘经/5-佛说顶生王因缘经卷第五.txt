
复次三十三天有大象王。名爱啰嚩拏。守卫园苑身相可观。纯色絜白如俱母陀花七支拄地。象王头相最胜妙好内赤外青。如帝青色具有六牙。身长二由旬半。前后平阔各一由旬。周匝七由旬。高一由旬半。又彼象王有八千象而为眷属。身皆白色如俱母陀花七支拄地。一一象头具足色相。亦如帝青。各有六牙。若彼天众思出游赏诸园苑时。其爱啰嚩拏象王。即自知时应彼所欲。乃以神力出现三十二头。其一一头各有六牙。一一牙上有七七池沼。一一池沼有七七莲花。一一花中有七七台。一一台中有七七楼阁。一一楼阁中有七七守卫者。一一守卫者有七七天女。一一天女有七七侍女。一一侍女鸣七七天鼓。而象王所有最胜头相。帝释御之。其三十二天于所化头如次安处。余诸天众随应而住。象王行时迅犹风转。天子天女皆悉不能瞻其前后。又复爱啰嚩拏象王。乘载天众周行三十三天中。出一一城至一一园。皆以神通变化之力摄自本形。如诸天子天女神通威德之相。同彼天众五欲娱乐嬉戏自在。随应福力受斯胜果。佛言。大王。彼三十三天中守卫园苑者。爱啰嚩拏象王威力如是。

复次善见天城西南有善法堂。长三百由旬。阔共三百由旬。周匝九百由旬。高三百五十由旬殊丽可观。其善法堂以颇胝迦为地。楼阁梯陛亦颇胝迦所成。有四宝台金银琉璃颇迦浆等间错庄严。若金为台即银为柱及以梁栋。若银为台即金为柱及以梁栋。若琉璃为台即颇胝迦为柱及以梁栋。若颇胝迦为台即琉璃为柱及以梁栋。

又善法堂道路回环。清净严饰金沙布地。触处遍洒旃檀香水。金绳交络垂金铃铎以界道侧。复有种种华树果树。直生端立圆无缺减。如结鬘师取彼妙线。妙巧安布盘结成鬘。华果树林亦复如是。彼树复有种种飞鸟。游止其上出妙音声。又有青黄赤白四色劫波衣树。其树所出四色妙衣。又有种种妙音乐树。所谓箫笛琴箜篌等。又有种种妙庄严树。彼树所出手钏足环及身庄严妙好之具。又有四色苏陀味食。谓青黄赤白。又有四种甘美之浆。谓末度浆。摩达网浆。迦谭末梨浆。播曩浆等。若彼天男及诸天女随所思者。才起心时而皆自至。复有种种殊妙庄严殿堂楼阁。诸天女众或处其中安隐而坐。或观视游行。悉有种种舆辇服用庄严之具。天女骈隘击鼓奏歌。爇众名香丰诸饮食。而彼天众与诸眷属嬉戏娱乐。随自福力受斯胜果。

又善法堂侧有七流渠。各各深广一由旬量。金银琉璃颇胝迦等。以布其底。渠水四面有四梯陛。亦四宝成。及四宝台金银琉璃颇胝迦等间错庄严。若金为台即银为柱及以梁栋。若银为台即金为柱及以梁栋。若琉璃为台即颇胝迦为柱及以梁栋。若颇胝迦为台即琉璃为柱及以梁栋。而彼渠水清凉甘美充满其中。优钵罗花。钵讷摩花。俱母陀花。奔拏利迦花等遍布其内。复有种种水鸟游戏出妙音声。花果树林衣服音乐庄严等树一一具足。是七渠内复有种种殊丽亭台。彼诸天众游戏快乐。

又善法堂其门崇丽。上有重阁傍列梯陛殊妙庄严。一一梯陛有十六柱。及有七重道路行列回环。于道路傍有八角柱琉璃所成清净严好。上布如毛端量微妙楼阁不相触碍。于善法堂中。有最胜贤座纯金所成。帝释天主安处其上。余诸天众如次设座。最后安布顶生王座。

尔时帝释天主与诸天众。持阏伽瓶。前起承迎彼顶生王。

时顶生王大威德者。依次而入。余诸侍从各列于外。王乃惟忖。我今亦应处是座耶。又念帝释天主若分半座命我同坐岂不快哉。佛言。大王。彼顶生王作是念时。帝释即知乃分半座命其同坐。

时顶生王与帝释天主共处其座。大小身相容止威光音声语言及庄严具悉无有别。唯王目瞬异于天主。佛言。大王。彼顶生王止于三十三天。如是又经六帝释灭。

复次后时。彼三十三天众与阿修罗而共斗战。若阿修罗兵力退败。即入自宫扃鐍其门潜伏而住。若天退败即入天宫扃鐍其门潜伏而住。

复次三十三天。又有象王名曰善住。身相可观。纯色絜白如俱母陀花七支拄地。象王头相内赤外青。如帝青色。具有六牙身长二由旬半。前后平阔各一由旬。周匝七由旬高一由旬半。有八千象而为眷属。身皆白色如俱母陀花七支拄地。一一象头具足色相。亦如帝青。各有六牙。其善住象王冬四月中与自眷属。于阿修罗所居之处邻近栖止。

复次香醉山北二十由旬。近阿修罗所居之处。有一高阜。纵广正等五十由旬。周匝二百由旬。高三由旬半。纯金所成。其地严饰布以金沙。触处遍洒旃檀香水。金绳交络垂金铃铎。自然除去荆棘沙砾。于其四面复有八千诸小丘阜亦金所成。地布金沙触处遍洒旃檀香水。金绳交络垂金铃铎。自然除去荆棘沙砾。其中道路长二十由旬。阔一由旬半。皆悉清净严丽可观。若善住象王夏四月中于彼高阜之处随栖止时。而彼八千诸象眷属亦悉次第围绕而住。为其象王密以守护。

复次高阜之南二十由旬。有大娑罗树王。名曰善住。七重行列。众娑罗树周匝围绕。其善住树王盘根十四磔手。第一行树盘根十三磔手。第二行树十二磔手。第三行树十一磔手。第四行树十磔手量。第五行树九磔手量。第六行树八磔手量。第七行树七磔手量。善住树王枝叶繁茂郁密垂覆第一行树。第一行树还复垂覆第二行树。如是第三乃至第六次第垂覆。第七行树枝叶扶疏高出寥廓。其地清净严丽可观。彼中道路长二十由旬。阔一由旬半亦悉清净。

若时善住象王从栖止处往彼善住娑罗树王之所。或起本形随意而往。或以神通威德之力。现天人相还乘一象。或御其肩。或御其头。自然空中鼓乐歌音游戏而行。若复象王于树王所随栖止时。即彼八千诸象眷属。于七重行列娑罗树间内向而住。如其第一行树内向而住。第二第三乃至第七内向亦然。为其象王密以守护。复次善住娑罗树王之东二十由旬。有大池沼名满陀吉儞。纵广正等五十由旬。周匝二百由旬。清凉甘美水满池中。优钵罗花。钵讷摩花。俱母陀花。奔拏利迦花等。遍布其内。水鸟游戏出妙音声。谓高远声。悦意声。美妙声等。池中莲花大若车轮。花茎复大如车之轭。叶妙而广同牛王领。其藕佣圆如士夫[月*坒]。藕味最上其甘如乳。池之四面复有八千池沼。而悉严丽池水充满。亦有妙花遍布其内。水鸟游戏出妙音声。池中莲花大若车轮。茎叶及根亦悉广大。

复次彼中道路长二十由旬。阔一由旬半。严丽清净金沙布地。触处遍洒旃檀香水。金绳交络垂金铃铎。自然除去荆棘沙砾。

若时善住象王从善住娑罗树王之所。往彼满陀吉儞池沼。或起本形随意而往。或以神通之力。现天人相还乘一象。或御其肩。或御其头。自然空中鼓乐歌音游戏而行。若复象王入彼池中娱乐之时。所有八千诸象眷属。亦于其中围绕而住。为其象王密以守护。

复次善住象王于其池内。恣娱乐已憩于池岸。时八千象中最上首者。先入池内取以藕牙浣涤絜净。奉象王前而供饲之。象王食已饱满丰足。诸象眷属次第还入彼池沼中。各各随意共嬉戏已。亦取藕牙涤净而食。佛言。大王。彼三十三天所有善住象王威力如是。

复次其后彼阿修罗严整四兵。所谓象兵马兵车兵步兵。而被四种坚固甲胄。金银琉璃颇胝迦等间错庄严。执持四种锋锐器仗。谓弓剑锵刀。从自宫出求与三十三天众而共斗战。时水居龙王见是阿修罗严四兵众。被以甲胄执持利器出阿修罗宫求天斗战。龙王见已亦整四兵被以甲胄。金银琉璃颇胝迦等。四宝庄严执持器仗。与阿修罗而共斗战。若龙王得胜。阿修罗众退败之时。其阿修罗即入自宫。若阿修罗得胜。龙王退败之时。是即三十三天第一守护者兵力破散。乃从大海奔诣须弥山王第一层级。彼有坚首天王止住其间。

尔时坚首天王乃与水居龙王。合集同力而共战。彼阿修罗众若二守护者得胜。阿修罗众退败之时。即入自宫。若阿修罗得胜。彼二守护者退败之时。是即三十三天二守护者兵力破散。乃从须弥山王第一层级诣第二层。彼有持鬘天王止住其间。
