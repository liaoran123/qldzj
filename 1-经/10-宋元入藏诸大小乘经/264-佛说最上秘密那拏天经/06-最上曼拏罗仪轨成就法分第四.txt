
尔时那拏天复说最上大曼拏罗法。此曼拏罗能成一切天。乃至梵王那罗延天大自在天常来归依。乃至诸仙亦常称赞。诸佛菩萨皆为摄受。所有夜叉罗刹等皆得三昧。所有明言及一切仪轨皆悉得成。若有行人欲作此曼拏罗者。先当依法选择吉祥成就之地。然后于白月分吉曜直日。然可起首。行人先自沐浴洁净着新白衣。食白饮食已。然后用不堕地瞿摩夷作三重曼拏罗。外第一重纵广三十二肘。具足分量四方四门。其曼拏罗周遍圆满。内第二重以白檀香。作纵广八肘。内第三重用龙脑及恭俱摩香作纵广四肘。于此内第三重曼拏罗中心。画释迦佛。执金刚杵及轮等。于佛前画那拏天。具端严相有十六臂。持诸器伏众宝庄严。内第二重依法画诸大天。大梵王那罗延天大自在天等。于四隅画四大天王。外第一重画大夜叉主。于四门画满贤天宝贤天力天难儞计说啰天。如是画像已。然后先于佛前安四金钵。于外曼拏罗南方。依法安二十五阏伽瓶二十五香炉八银钵。乃至西北东方亦复如是。次安种种花果出生饮食等。花果各八百饤。燃灯八百盏。出生食八百分。别出生食三十二分。复献六十四味食一百八分。复安种种幖帜。又与幖帜相间安八百钵。次安剑三十二口幡一百八首。次安八没捺誐啰八三叉四轮四螺四设讫底三十二金刚杵四捣杵四铃四睹摩啰。及种种香花等。然后于四门四隅。各立一人身被甲胄手持器仗。于外四面用五彩。种种陈设装严。复排种种伎乐。每献食时动乐供养。如是仪则依法安布已。然后行人依法。一日三时献食出生。其食并须加持七遍方献贤圣。行人然后用安悉香白芥子香油相和。于曼拏罗前依法作护摩。彼那拏天即现本身。如前曼拏罗中相。礼世尊已告行人言。我今善来汝所愿求我今当与。即时行人奉献阏伽已。即说所愿。彼那拏天言随行人意。如汝所欲。为持明天或天帝释或护世转轮之位。乃至梵王大自在天那罗延天等。行人乃至欲求如那拏天亦得随意何况求世间长寿多闻珍宝财谷。一切众生崇重之事。或制伏邪法辩傍生声音。或取伏藏并得随意。乃至降龙入龙宫入阿修罗宫。或求圣药或隐身法。乃至天眼宿命之智。及夜叉罗刹等。如是种种成就之法皆悉随意。或不作曼拏罗者。行人但起上品勇猛坚固之心。持诵大明数满千遍所作皆成。行人如是得愿满已。即虔至劳谢一切贤圣已。即诵大明发送那拏天回还本处。大明曰。

那谟(引)吠设啰(二合)嚩拏苏多(引)野(一)那拏酤钵啰(引)野(二)唵娑啰娑啰(三)尾娑啰尾娑啰(四)那吒(引)那吒(引五)[薛/女]蹉[薛/女]蹉莎婆嚩曩(六)那拏酤钵啰野他(引)苏珂萨怛网(三合七)药偁捺啰(二合)莎贺(引八)

行人用花诵此大明加持一遍。焚烧安悉香熏花献。那拏天即隐身不现。
