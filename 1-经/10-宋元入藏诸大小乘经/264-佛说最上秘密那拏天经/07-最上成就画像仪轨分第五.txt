
尔时那拏天复说画像法。若行人欲画那拏天像者。当用新好素帛具茸头者。量方四肘。得此帛已。复依法选择殊胜处所。当令画人斋戒清净。然可作[巾*(穴/登)]起首。当用新净器内调和彩色。于[巾*(穴/登)]中心画那拏天作端严相。有十六臂各执器仗。于左右画大梵天那罗延天大自在天毗沙门天宝贤天满贤天力天大力天吉祥天大辩天。次下画诸天子及诸天仙。次外画大夜叉主。如是等依法画已。然后依法种种供养。行人欲作诸成就法者。于此像前诵大明一千遍。所作皆得成就。
