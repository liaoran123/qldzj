
尔时那拏天复说大明曰。

那谟吠设啰(二合)嚩拏苏跢野(一)那拏酤钵啰(引)野(二)儞尾也(二合)尾摩(引)那拶哩跢野(三)呬末摩(引)攞毗拏罗设利啰(引)野(四)药叉啰(引)叉娑曼儞跢野(五)怛网(二合)婆誐鑁阿(引)嚩[口*栗]多(二合)拽沙也(二合)蜜(六)怛[寧*也](切身)他(引)末尼末尼(七)骨吒骨吒(八)骨吒骨吒(九)骨骨骨骨(十)钵啰钵啰(十一)布啰布啰(十二)酤钵啰酤钵啰(十三)那拏酤钵啰(十四)儞尾也(二合)尾摩(引)那昆拏梨(十五)咄致咄致娑嚩(二合引)贺(引十六)

是时那拏天说此大明已。复说成就法若有行人欲求诸夜叉成就者。当用尼拘陀树木作板。用上好彩色。于板上画彼所求夜叉像。如菉豆色面大恶相。利牙出口众宝严身。左手持葛波罗。右手作施愿。如是画像已。然后行人当自洁净唯食白食。于此像前诵大明八千遍。得数满已。夜叉现身立行人前。行人即献白食及阏伽等。夜叉即言所求何事。行人报言我求某事。夜叉即言令汝随意。乃至腾空自在随意行住。寿五百岁。

又法若行人欲求罗刹成就者。先当择取湿摩舍那地。然后行人沐浴洁净依法着衣。于所择地置出生食及阏伽钵等。以噜地啰作护摩十二昼夜。满是日已。即彼罗刹出现本身。具大恶相而有四臂。手执三叉钺斧捣杵铃等。乘于师子住行人前。告行人言我今欲食。行人若见勿得怖畏。即手持食告罗刹言。此食依那拏天旨。当如法食。作是言已即献食及阏伽。罗刹受已告行人言。汝何所求。行人答言为我作一切事。罗刹即言如是如是。汝所欲事我皆为作。

又法若行人欲求圣药成就者。当用雄黄以噜提啰相和。盛于依法葛波罗内。诵大明加持八百遍。随诵明时。以葛啰尾啰枝搅药若得葛波罗暖热炽盛。圣药即成。行人若用此药点额。成持明天腾空自在。点于心即得隐身。随意行住无有障碍。若点于眼一切伏藏皆悉得见。乃至得入阿修罗窟及入龙宫。若服此药延寿百千劫。变其身相如转轮王。具微妙音如紧那罗及如梵音。若用涂身身即坚固犹如金刚。

又法行人欲成就圣药者。当用羖羊酥及黄牛酥相和。依法然灯。取其灯煤与搔尾啰药相和已。诵大明加持二十一遍即成圣药。若用此药点眼。是人获大威力睹者爱重。

又法若求圣药成就者。当用牛黄诵此大明加持二十一遍。其药即成。若人以此圣药点于额者。是人获大威力睹者爱重。若服此药是人于一切论义得胜。乃至得成就一切事。

又法行人若欲调伏设咄噜者。先当择得湿摩舍那地。于黑月十四日。坐于彼地作句召法。句召夜叉罗刹部多毗舍左等。烧安悉香诵大明二十一遍。数满足已。彼即现身立行人前。行人复诵大明。彼夜叉等告行人言。汝召我何作。行人报言汝等执某设咄噜。彼夜叉等即速往彼执设咄噜。若此执者无有能解。若行人为解亦自得病。

又法若行人欲除设咄噜者。当烧湿摩舍那灰。熏那拏天足。以此灰作彼设咄噜像。以那啰阿悉帝橛。钉设咄噜纥哩捺野。复以左足踏彼形像。作忿怒心诵此大明。所有设咄噜伺其便者速得辟除。

又法若行人欲降雷雹者。当用赤色葛啰尾啰木。依法作橛。诵明加持已钉于树下。彼所钉处当降雷雹。若欲止者出橛即止。

如是诸法皆用安悉香加持焚烧。即一切法皆得成就。
