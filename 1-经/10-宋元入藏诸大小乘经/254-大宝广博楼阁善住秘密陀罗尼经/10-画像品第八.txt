
尔时世尊告诸大众。我今说画像法。而能成就一切事业。应取新白氎不割截者。或一肘或二肘令四方等。画人应受八戒。其画彩色于新器中盛。勿用皮胶。七宝庄严楼阁。于楼阁中画如来。作说法相坐师子座。佛右边画金刚手菩萨。十二臂黄白色。其像四面。正面欢喜。右边面忿怒相。左边面开口狗牙上出。当头上面颦眉怒目。头冠璎珞种种庄严。于莲华上半跏而坐。
 
左边画宝金刚菩萨。四面十六臂。正面欢喜。右面青色作摩诃迦罗天面。左面绿色作师一面。头上面颦眉露齿忿怒作浅绿色。右边第一手持真多摩尼宝作献佛势。左边第一手持莲华。右第二手作安慰手。左第二手持三戟叉。二手合掌。余手皆执诸器仗。右第四手持轮。左第四手持剑。右第五手持金刚杵。左第五手持华箧。右第六手持念珠。左第六手持军迟。右第七手持刀。左第七手持梵夹。右第八手持宝塔。左第八手持须弥山。于莲华台上半跏而坐。于其座下画饷弃尼天女。有八臂跪坐合掌。作供养佛相。金刚手菩萨下。作吉祥天女。跪坐持宝器。满盛种种宝供养如来。于吉祥天女后。画金刚使者天女。作笑面有四臂。种种璎珞而为严饰。手持种种器仗。饷弃尼天女后。画华齿天女。身著素服。以手持华瞻仰如来。于如来前。画作七宝华。其华百叶以金为台。吠琉璃为茎。其莲华上画作百辐轮。齐辋具足。轮外周匝皆有光焰。于莲华根下。画四天大王。悉被甲胄种种严饰手执器仗。莲华下画作水池。以七宝庄严。于池岸上应画持诵人。跪坐手持香炉并持华枝。又持念珠。跪坐瞻仰如来。于宝楼阁上。于虚空中画梵天毗钮天大自在天。散华供养。应依如是仪则画像。其持诵者著新净衣。食三白食。从白月八日。在如来前如法念诵。至十五日令满十万遍。其像动摇及见自身炽然光明。获得无障碍眼。证清净摩尼行三摩地。于一切持明仙中为转轮王。亲见一切如来。才诵一遍远离一切地狱傍生。能断贪瞋痴等。离诸悭吝垢。成就一切功德。获得一切安乐。摄受一切善根。一切如来之所加持。一切菩萨之所安慰。一切诸天悉皆拥护。一切药叉罗刹毕隶多比舍遮阿苏啰彦达嚩孽噜拏紧那啰摩护啰誐人非人等。悉来侍卫。于一切王宫皆得供养。令诸世间皆得顺伏。一切功德波罗蜜皆悉圆满。如是等殊胜功德悉皆获得。若才诵者获如上福利。况多增胜。受持者若有读诵受持相应供养。求成就。并与印契真言相应对于像前。其人等同诸佛。应受天人世间供养礼拜。其人等同诸佛。应见应知如来之所授记。其人决定不退转于无上菩提。不复生于母胎。所生世界莲华化生。不离诸佛菩萨所生之处。共诸如来集会乃至坐菩提场。
