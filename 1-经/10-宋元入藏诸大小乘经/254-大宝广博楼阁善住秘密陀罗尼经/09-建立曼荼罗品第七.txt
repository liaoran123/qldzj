
尔时世尊说曼荼罗仪轨。依时法先择胜地。然后作坛。其坛四肘四门。以瞿摩夷和土遍涂拭之。坛上张一白盖。称坛大小。于坛中心取二肘。拼作一小方坛。先以白檀香涂拭。次用郁金香涂之。或以五色粉撚成。或画亦得。于新器中和彩色用之。于小坛中画七宝楼阁。于楼阁中画一佛形像。作说法相。佛前作一莲华。七宝庄严。于莲华胎中画作一轮。其轮百辐齐辋具足。以金庄严。轮外画焰光。其莲华茎吠琉璃色。佛左边画金刚手菩萨。而作忿怒形。右手执金刚杵左手执白拂。右边画摩尼金刚菩萨。种种璎珞庄严其身。左手执持宝珠右手执白拂。四角各画四天大王。身著甲胄手执器仗。种种头冠璎珞庄严其身。作瞋怒形。其小坛中画七宝界道。于其坛上悬一伞盖。可一肘量。于伞盖四面周匝悬旛。其大坛东门悬五色缯旛。以四金瓶满盛香水。于瓶中著七宝及诸香药五谷。于瓶口插时华有果枝条。以缯帛系瓶项。置坛四角。又以四银瓶满盛乳。安大坛四隅。若无金银瓶。以金银涂瓶替之。于中坛南门中。画大吉祥天女。种种璎珞庄严其身。北门中画饷弃尼天女。坛西门中画金刚使者天女。八臂持种种器仗。以种种璎珞庄严。上悬青缯旛。于中坛四边。香华饮食随力供养。然三十二灯。种种华果散其坛上。于佛像前置金香炉。烧苏合香。金刚手菩萨前以银香炉烧安息香。摩尼金刚菩萨前亦以银香炉烧苏合香。于四天王前烧薰陆苏合白胶香和烧。于吉祥天女前烧白檀香。于饷弃尼天女前烧安息香。于金刚女使者前烧萨罗计香(是青胶香)于四天王等前。各各别以饮食而供养之。其中坛四门外。各立吉祥标门。其大坛东门中画诃利帝母。七子围绕。于南门中画大自在天王。于西门中画华齿罗刹女。于北门中画毗摩天女。颜貌美丽有七婇女围绕。于坛上四边插三十二只箭。其一一箭以五色加持线缠。周匝围绕。于线上悬五色小旛以为庄严。于大坛外金界道上。置种种华种种味饮食种种果七种油饼三十二碗三十二瓶三十二香炉。烧灯一百八盏。种种末香种种烧香所谓薰陆香安息香必栗迦(目蓿香)白檀沉香多 孽罗香苏合萨罗计(青胶是也)应烧五石蜜香。又以龙脑香麝香郁金紫檀白檀等。各各以为涂香。次应献食饮乳酪沙糖水石蜜水。各盛八瓶。乳粥八碗。又以粳米菉豆油麻相和作粥八碗。粳米饭欢喜团各八碗。又粳米粥八碗。复盛油四瓦碗酥四瓦碗沙糖四碗石蜜四碗油麻四碗果子四碗七种谷子四碗。应以种种饮食供养。所谓天竺饼煎饼菉豆饼油麻煎饼无忧饼妙味饼酥饼沙糖饼。已上饮食随所得营办。当于引弟子入坛门中。两边置香水二瓶。应为弟子入坛仪轨。其弟子入已。即为弟子灌顶。诵此真言以用灌顶真言曰。

唵(引)(一) 摩诃尾布罗(二) 钵啰(二合)底(丁以切)瑟耻(二合) 多悉第(三) 阿毗诜者[牟*含](四) 萨嚩怛他孽多鼻 晒罽(五) 婆啰婆啰三婆啰(六) 吽吽(七)。

才灌顶已。先世一切罪障。一切业障悉皆清净。得一切如来摄受。一切如来加持。一切如来灌顶。一切如来安慰。一切悉地现前。所思所求皆得满愿。即成入一切如来三昧耶曼荼罗。入一切如来法性。证甚深法忍。往诣菩提场获得如是等胜上功德。乃至获得不退转证无上正等菩提。
