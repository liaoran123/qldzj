
尔时世尊复说心陀罗尼曰。

唵(一) 么抳嚩日哩(二合)(二) 吽。

尔时世尊复说随心陀罗尼曰。

唵(一) 么抳(尼轸切)驮(上声) 哩(二) 吽泮吒(半音)

若诵持根本陀罗尼者。不假简择时日宿曜。不限斋戒。但诵满一万遍已。然后佛前或舍利塔前。于白月十五日。洁净洗浴著鲜净衣。随力供养然四盏灯散诸香华。受持陀罗尼者。食三白食旋绕制底一百八匝。诵陀罗尼一百八遍。便于当处寝息。天欲晓时如来即现其身。执金刚手菩萨亦现于前。所有愿者皆得如意。若造五无间罪者。作如是法次第三遍。方得感现勿生疑惑。常于清旦诵一百八遍。所求之事皆得成就。蛊毒诸毒不能为害。水不能漂。火不能烧。贼不能劫病不能侵。无他冤怖常无重病。亦无眼病耳病鼻病舌病口病齿病唇病头痛支节痛。一日疟二日三日四日疟。悉不著身。诸恶毒蛇虎狼禽兽不能为害。厌祷咒诅亦不著身。此陀罗尼威力如是。能息一切怖畏能灭一切恶障。能生一切功德能成就六波罗蜜。能成就如来境界。才诵此陀罗尼者。皆能成办一切事业。若有人登大高山顶诵此陀罗尼。尽眼所见处。所有众生灭一切罪业。亦离一切地狱业得免傍生身。若入天庙中诵此陀罗尼者。使诸天神皆悉奉教。若入龙池中诵此陀罗尼者。一切龙众皆来归命。若于日前诵此陀罗尼者。日天子即来现其人前。所求意愿皆能与之。若有人于执金刚手菩萨前诵此陀罗尼者。金刚手菩萨现于其前。所求愿者亦得随意。若有人取菖蒲根诵此陀罗尼。一千八遍口中含之。入于王宫所有演说。妃后婇女欢喜净信。若加持胡椒含于口中。共他人语所出言辞皆悉信受当生欢喜。若加持白芥子一千八遍掷于虚空。一切恶风雷雹皆得消散。若加持盐一百八遍。与净行婆罗门皆来敬爱。食此盐者皆得欢喜。若欲令刹利敬爱者。取白芥子护摩一千八遍即得敬爱。若加持安息香一千八遍。于一切鬼魅病人前烧。随其所类皆自下语。彼病即差。若亢旱时先以瞿摩夷涂地。作四肘方坛。中心画一水池。方二肘作青色。于池中取瞿摩夷和土为泥捏作一龙。腰已上为菩萨身。作菩萨面。于其头上出三蛇头。腰已下为蛇身。于池中盘屈。其龙遍身以黄丹涂令作赤色。以金薄贴龙心上。绕坛四边。以白粉画作莲华。于坛四角插四只箭。以五色线缠绕于箭。周围其坛。又于线上悬五色小旛。四角安四水瓶。四门安香炉。又用四个小瓶。一瓶盛乳。一瓶盛酪。一瓶盛乳麋一瓶盛酥。及沙糖。然四盏灯烧四种香。所谓安息薰陆白檀苏合。于坛上散七种谷子(大麦小麦稻谷菉豆油麻芥子白芥子)供养五色食饮并诸华果念诵人面向东坐。白芥子先诵陀罗尼。加持一千八遍已。然后取白芥子一颗。诵陀罗尼一遍打龙头上。满一千八遍。其龙即降雨。一切龙皆降伏。若欲止雨加持白芥子一百八遍。掷龙池中其雨即止。若有恶风雹雨。取佉陀罗木作橛。钉龙池边即得雹不下恶风即止。若欲缚毗那夜迦。取白芥子加持一百八遍。安毗那夜迦头上。便不能作其障碍。以乳洗毗那夜迦即得解脱。所作事业皆得成就。其持诵者常须清洁著鲜净衣。此是根本陀罗尼法。
