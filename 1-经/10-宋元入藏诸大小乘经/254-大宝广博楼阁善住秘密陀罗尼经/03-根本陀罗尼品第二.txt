
尔时世尊告诸大众。我今说此陀罗尼教王。此陀罗尼能成就无上菩提。若有受持能除一切罪业。身得清净。即说根本陀罗尼曰。

曩莫萨嚩怛他(引)孽多(去声)南(引)(一) 唵(二) 尾补攞 孽陛(三) 么抳钵啰(二合)陛(四) 怛他多(五) 你捺舍 宁(六) 摩抳摩抳(七) 苏(上声)钵啰(二合)陛(八) 尾么黎 (九) 娑(引)孽啰(十) 俨鼻㘑(十一) 吽(十二) 吽(十三) 入嚩(二合) 攞入嚩(二合)攞(十四) 没驮尾卢枳帝(十五) 麌呬夜(二合) 地瑟耻(二合)多(上声) 孽陛(十六) 娑嚩(二合)(引)诃(引)(十七)

尔时世尊说此大宝广博楼阁善住秘密根本陀罗尼已。于此大地六种震动。雨大宝雨及大妙华。一切所求大众咸皆欢喜叹未曾有。能令一切善法皆悉成就证得十地。是时十方诸如来同声赞叹释迦牟尼如来言。善哉释迦牟尼如来。乃能说此入菩提道场陀罗尼。若才闻此陀罗尼。除灭一切恶趣。才忆念此陀罗尼者。则为以诸微妙香华涂香末香。供养十方一切诸佛。若能才诵即得不退转无上正觉。乃至百劫千劫百千劫。一切如来不能赞叹尽其功能。此陀罗尼有大威力。一切诸魔终不能作其障碍。一切冤家恶友鬼神药叉罗刹人非人等不得其便。增长无量善根。若才念此陀罗尼者。获福无量何况久能诵持。其福不可校量。

尔时执金刚手药叉将。及四大天王。往诣佛所恭敬合掌。顶礼佛足供养而住。白佛言世尊我等拥护持此陀罗尼有情。加持养育皆令欢喜。

尔时世尊舒金色手。摩执金刚手菩萨顶。及安慰四大天王。作如是言。我以此陀罗尼付嘱于汝。若有持此陀罗尼者。汝当拥护。

尔时执金刚手菩萨及四大天王。白佛言世尊我等受付嘱已。以此大教王。常当拥护彼有情受持陀罗尼者。
