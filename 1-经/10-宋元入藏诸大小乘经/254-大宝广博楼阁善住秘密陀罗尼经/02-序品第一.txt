
如是我闻。一时薄伽梵在王舍大城。于初会时降伏俱胝魔军。及调伏一切外道。舍离生死度诸瀑流。是时那由他百千殑伽罗频婆罗魔军。遍赡部洲。于时世尊以佛神力。变此大地尽成金刚。令赡部洲有情之类不闻恐怖。时彼魔军雨诸器仗皆变为华。于王舍城四衢道中。自然从地涌出大莲华。其华千叶七宝庄严。黄金为台琉璃为茎高至梵天。出种种光明普遍十方。于其华中自然出声。说陀罗尼名为警觉。陀罗尼曰。

曩莫萨嚩怛他(引)蘖帝毗喻(二合)(一) 曳底瑟绽 (二合)底娜舍你势(二) 唵么抳(上声)嚩日㘑(二合)纥哩 (二合)娜也(三) 嚩日㘑(二合)磨啰赛你也(上声)(二合)尾捺 啰(二合)宁(上声)(四) 贺曩贺曩(五) 嚩日啰(二合)孽陛(六) 怛啰(二合)细也怛啰(二合)细也(七) 娑嚩(二合)磨(引)啰 婆(上声)嚩曩(引)你(八) 吽(引)吽(引)(九) 散驮啰散驮啰 (十) 没驮(引)昧(上声)底利(二合)(引)(十一) 萨嚩怛他(引)孽 多(十二) 嚩日啰(二合)迦腊跛(二合)地瑟耻(二合)帝娑嚩 (二合)(引)诃(引)(十三)

时彼莲华中流出此陀罗尼已。复出妙声遍满三千大千世界。赞言善哉释迦牟尼如来。已度生死大海殄灭魔军。离烦恼尘破无明壳然大法炬。由此陀罗尼威德力故。令此大地变成金刚。降伏魔军。尔时金刚手秘密主菩萨。欢喜踊跃身毛竦竖。顶礼佛足白佛言世尊今此陀罗尼。于何佛会最初而得。我从昔来于诸世间未曾闻见。

尔时佛告金刚手秘密主菩萨。有陀罗尼名大么尼广博楼阁善住秘密。由此陀罗尼威德力故。能令三千大千世界变成金刚。一切魔军所有器仗咸变为华。由此陀罗尼威神力故。降诸魔众及化俱胝余类有情悉令调伏。由此陀罗尼威神力。于四衢道涌出莲华。复告金刚手言。我若不因此陀罗尼。不能成等正觉。不能降伏俱胝魔众。不能枯竭烦恼大海。不能然大法炬。金刚手我于无量俱胝百千劫来。虽难行苦行犹故不能成菩提果。由才闻此大陀罗尼加行相应故。得成正觉。金刚手此陀罗尼。有大威力有大殊胜。是一切如来真实法性。令诸如来圆证法身。金刚手由称此陀罗尼名号。则为已称十方诸佛如来名号。若能才念。则为礼拜供养一切如来。尔时金刚手菩萨摩诃萨。以种种华种种香涂香末香。供养于佛。既供养已右绕三匝顶礼佛足而白佛言。世尊此陀罗尼。有大威德有大殊胜。惟愿世尊普为一切有情说。彼世界现何殊胜功德。一切有情。不以少善根得闻此陀罗尼。此陀罗尼等同如来身。同舍利法性。

尔时世尊告金刚手菩萨言。金刚手众生下劣不勤精进。心多惑乱愚痴闇钝。耽著诸欲不信正法。不敬父母不敬沙门婆罗门。不敬尊者。是故此陀罗尼不入彼人之手。薄福少智少慧。如此众生不能得闻。不能受持不生净信。此陀罗尼能灭一切罪。是诸如来秘密之藏。

尔时世尊复告金刚手菩萨言。善男子今为汝说。从此世界东方过无量恒河沙数俱胝那庾多佛世界。彼有世界名宝灯。其世界七宝所成。其城四面广一由旬。多诸人民安隐丰乐。彼诸男子及诸女人童男童女。一切璎珞庄严其身。上妙宝冠严饰其首。容貌端严有大威力。勇健精进智慧具足。通达众艺。城中有王名曰妙宝。有八十俱胝大臣辅佐围绕。其王皇后名光明宝。有二万宫人。皆如天女前后侍奉。彼世界中所有华树及诸香树。皆是七宝所成。水生诸华亦是七宝所成。陆生诸华皆是阎浮檀金所成。其国人民寿八万劫。彼皆成就十善业道。于佛法僧发大净信。其王以正法养育不以非法。于诸有情常作利益。彼世界中有佛。名端严摩尼种种清净建立如来应正等觉。于彼世界成佛广作佛事。与无量大菩萨摩诃萨众。及俱胝大持明仙众以为眷属。彼如来身紫金色。具三十二相八十随形好。圆光一寻。其光周遍。犹如七宝炽盛照曜。诸菩萨身悉皆金色晃曜相好。端严坐七宝莲华。彼皆辩才无碍智境通达明处。皆思惟大宝摩尼广博楼阁善住秘密陀罗尼。由此陀罗尼威神力故。出生如是殊胜功德。彼佛世尊为一切有情。演说此陀罗尼法。彼诸有情由闻此陀罗尼故。常获安乐。彼一切有情离诸地狱傍生及焰魔界阿修罗身。皆得解脱。诸恶趣门悉皆关闭。开诸天门及开诸善趣。彼世界有情悉皆安住无上菩提。彼一切有情悉住慈心如水乳合。彼佛世尊往昔久远行菩萨道时。修此陀罗尼法作如是愿。一切有情生我刹土者。彼皆决定不退转无上正等菩提。若有众生闻此陀罗尼。受持读诵精勤修习。忆念不舍求大成就。乃至闻名或复手触。或佩身上或才眼视。或书经卷或书帛素。或书墙壁。一切众生若有见者。五逆四重诽谤正法诽谤圣人。捕猎屠儿魁脍。喃婆。布羯娑。盲者聋者瞎者伛者。人所恶者痖者癞者。贫穷下劣不定业者。魔网缚者堕邪见者。毗那夜迦触者恶星陵逼者。七曜害者。彼等诸人闻此陀罗尼。决定当证无上正觉。乃至傍生鹿鸟蚊虻飞蛾蝼蚁。及余类胎生化生湿生等诸众生。闻此陀罗尼名者。当决定证得阿耨多罗三藐三菩提。不应疑惑。

尔时世尊说是语已。一切大众皆大欢喜。身毛耸竖。是时天雨波头摩华芬陀利华。曼陀罗华摩诃曼陀罗华。于虚空中有种种微妙天乐不鼓自鸣。尔时会中大众。各各皆见身有光明。于如来前自然涌出七宝楼阁。端严丽好人所乐见。其宝楼阁四柱四门及四阶道光明照曜。楼阁四角有四大宝如日炽盛。复有无量摩尼宝珠缀于罗网。无量宝铎而悬其上。无量缯旛以为庄严。种种妙华间错垂下。是时大地六种震动。所谓动摇震吼涌没之相。诸天宫殿光明照触。光所到处皆悉觉悟。四大天王持明仙等亦复如是。一切魔宫炽然焰起。一切障者毗那夜迦皆大惊怖。驰走十方大声号哭。

尔时世尊从眉间毫相放大光明。其光普照警觉十方一切佛刹中诸佛。既警觉已其光复收却入佛顶。时十方佛咸皆同声。赞叹释迦牟尼如来言。善哉善哉释迦牟尼如来。今可应往宝灯世界端严摩尼种种清净建立如来所。令此大众得相随从瞻礼供养。又得广闻大宝广博楼阁善住秘密陀罗尼法。何以故此陀罗尼有大威德有大功能。一切过去诸如来等共所加持。若有人得闻此陀罗尼者。乃至名字及手触者。彼人决定得不退转证无上正觉。

尔时释迦如来闻彼十方世界中诸如来请已。复放无量俱胝百千万亿光明。告诸大会诸人等言。我今欲往宝灯世界。时将已至。汝等当共速严随从。

尔时如来从座而起。即升七宝楼阁以手触之。其楼阁中忽然而出金刚师子妙座。其座七宝所成庄严殊胜。见者悦意。又于座上生妙莲华。七宝所成黄金为茎红宝为台。时佛世尊于莲华上敷座而坐。

尔时世界皆大震动。如来即入大会清净三摩地。以三昧力安慰一切大众。接诣虚空。与一切众会并诸眷属。及大菩萨眷属大众天龙药叉彦达嚩阿苏啰誐噜拏紧那啰摩护啰誐人及非人。无量俱胝持明仙众金刚手秘密主。与一切释梵护世四大天王等。上升虚空往于东方。过无量恒河沙数俱胝那庾多百千佛刹。于刹那顷至宝灯世界。从空而下诣彼端严摩尼种种清净建立如来所。恭敬问讯少病少恼起居轻利。时释迦牟尼如来。以千叶七宝所成莲华。奉献彼佛。时彼如来在大众会处天妙宫殿。舒金色臂安慰释迦牟尼应正等觉。安慰已坐于宝楼阁中。谓释迦牟尼如来曰。婆伽梵已转大法轮降伏魔军。然大法炬建立法幢。击大法鼓吹大法螺。于彼世界已作佛事证萨婆若智。婆伽梵今复转第二法轮。当于阎浮提开正法藏。才作是语彼诸佛刹十八种动。所谓动极动遍动。摇极摇遍摇。震极震遍震。吼极吼遍吼。击极击遍击。涌极涌遍涌。尔时天雨妙华现大神变。于虚空中有种种音乐。不鼓自鸣其声悦意。又诸天子奏诸音乐。所有天龙雨种种宝种种香种种栴檀香水种种衣服种种庄严具。雨天妙赤珠码碯毗卢遮那大宝日藏月爱日爱。雨吉祥藏大摩尼宝。雨天妙乌钵罗莲华。拘勿头莲华芬陀利莲华。雨曼陀罗华大曼陀罗华。雨天妙阎浮檀金华。雨天妙银华雨天妙真珠。诸天子于虚空中。出微妙音欢悦赞叹。其音展转相告。善哉善哉释迦牟尼如来。今于此时再转法轮。于阎浮提建大妙宝如意法幢。所谓大宝广博楼阁善住秘密陀罗尼大教法。今于阎浮提广大流布。尔时端严摩尼种种清净建立如来应正等觉。从眉间毫相出光。其光普照十方佛刹。警觉一切如来。其光复照三千大千世界及诸天宫一切龙宫一切地狱傍生阎魔罗界阿苏啰众。普皆照曜警觉已。其光复收。右绕彼佛及释迦牟尼如来三匝。便于顶没。

尔时十方世界无量恒河沙等一切诸佛。各各于彼本土作大神变。现神变已诣彼世界。各各以大神通变化七宝楼阁。于楼阁中出生阎浮檀金师子座。彼一切佛并诸眷属于楼阁中坐。尔时端严摩尼种种清净建立如来安慰。彼等一切如来。以大神通作大供养。彼等诸佛供养已。还坐师子座。尔时摩尼藏菩萨摩诃萨。诣端严摩尼种种清净建立如来所。头面礼足白佛言。世尊今现大集会诸佛菩萨并天龙药叉彦达嚩阿苏啰孽噜拏摩护啰誐人非人等并大持明仙会。所谓金刚手菩萨为上首。与大摩诃萨现大神变。惟愿宣说大宝广博楼阁善住秘密陀罗尼。今正是时。乃至第二第三作如是请。

尔时端严摩尼种种清净建立如来。告摩尼藏菩萨摩诃萨言。汝往释迦牟尼如来所。启请彼佛。当为汝说。时摩尼藏菩萨。诣释迦牟尼如来应正等觉所。绕佛三匝合掌顶礼前住。白佛言世尊我今请世尊。说大宝广博楼阁善住秘密陀罗尼。为哀愍利益一切有情故。

尔时释迦牟尼如来。受摩尼藏菩萨请已。即告金刚手秘密主菩萨言。秘密主汝往于大众。以金刚杵扣击于地。时金刚手秘密主。承佛圣旨于大众道场中。以杵击地。才击地已其地四裂。时三千大千世界六种震动。于彼裂处涌出七宝楼阁。其楼阁四角四柱四门。严丽殊特相好圆备。光明赫奕有四阶道。高三由旬纵广正等有五由旬。于楼阁中现阎浮檀金窣堵波。种种宝珠而为严饰。七宝罗网而覆其上。无量宝铎悬于四角。妙华缯彩而为间错。彼窣堵波中有三如来身。尔时一切如来并诸菩萨大众。皆共供养宝楼阁窣堵波中三如来。所谓华鬘烧香涂香末香幢旛宝盖。奏诸音乐合掌礼敬。时诸天龙药叉彦达嚩孽噜拏紧那啰摩护啰誐人非人等。一切众会咸悉瞻仰。皆生奇特希有之心。咸作是言。此宝楼阁窣堵波从何而来。高声赞言奇哉希有。旋绕歌咏华香涂香末香并诸音乐。供养宝楼阁窣堵波。合掌顶礼瞻仰而住。尔时于楼阁中出声告言。汝诸大众可观空中。众闻此声已咸观空中。即见广大吠琉璃宝所成云叶在于虚空。其宝云叶上。以金书此大宝广博楼阁善住秘密陀罗尼。于虚空际复出声曰。汝等一切诸佛并菩萨大众。咸可读此宝云叶上陀罗尼。出此声已。于十方所来诸佛一一佛前。皆现吠琉璃宝所成云叶上。以金书此陀罗尼。复出是声。南谟释迦牟尼如来。今可开此宝楼阁窣堵波门。于彼窣堵波中。有三如来身。由此三如来威神力故。现大神变殊胜之相。彼三如来于此会中。当具说此大宝广博楼阁善住秘密陀罗尼。并曼荼罗成就明法。

尔时十方同来诸佛咸作是言。惟愿释迦牟尼如来应正等觉。为诸大众开此窣堵波门。令诸大会见三如来。所谓摩尼宝华幢王如来。种种摩尼如来。金刚超涌王如来应正等觉。

尔时释迦牟尼如来现大神通。往诣宝楼阁窣堵波。舒百福庄严金色臂。开窣堵波门已。示三如来身。时三如来赞释迦牟尼言。善哉善哉释迦牟尼如来。今于赡部洲再转法轮。薄伽梵可于此坐。

尔时释迦如来。即升宝塔与三如来同座而坐。

尔时金刚手菩萨摩诃萨。顶礼释迦牟尼如来。白言世尊今此楼阁。及窣堵波中三如来从何而来。佛言乃往古昔不可思议无量无比过无数劫。于此阎浮提。多诸人众安隐丰乐。香稻不种自然成熟。人无彼我亦无贮积。当彼之时无佛出世。有一宝山王。彼山王中有三仙居住。一名宝髻。二名金髻。三名金刚髻。彼三仙人决定思惟佛法僧宝。复作是念。我等何时成佛。证无上等正觉度诸有情。时彼仙等作是思惟已。须臾默然复起前念故。即证于诸有情慈心欢喜种种楼阁三摩地。即获天眼观于上方见净居天复于空中有声言。善哉善哉正士能发胜心。所谓阿耨多罗三藐三菩提心。汝岂曾闻大宝广博楼阁善住秘密陀罗尼耶。过去一切如来为诸有情利益故。已曾演说。才闻此陀罗尼者。当于无上菩提不退转。一切佛法当得现。证得一切三摩地。一切陀罗尼法悉皆现前。善能降伏一切魔军。然大法炬。一切善根当得现前。满足六波罗蜜。能解一切地狱饿鬼傍生焰魔界阿苏啰众。及生老病死忧悲苦恼。永得解脱。当于后世时。于此赡部洲有情不孝父母。不敬沙门婆罗门。不敬耆旧。诽谤正法毁谤圣人。应堕地狱。诽谤诸佛菩萨杀阿罗汉作五无间罪。杀婆罗门及杀牛者。抄劫窃盗妄语者不与取者。欲邪行者离间和合者。杂染语者轻秤小斗者。强夺财物者匿他财物者。妄言背信者先世恶业所持者。彼一切有情类。由此陀罗尼威力。若读若诵受持。若佩身上若书衣中。若置幢上。若书经卷若书素氎及墙壁牌板。乃至闻声手触及影其身。及转触余人。决定当得不退转无上菩提。能于现世获无量百千功德。远离诸罪成就一切善根摧伏诸魔。于诸世间皆得敬爱。于一切处皆得供养。一切国王王子宰官后宫。并诸眷属皆得欢喜。一切沙门婆罗门亦皆欢喜。言音威肃人所乐闻。手脚柔软声相和雅。离于贫穷不受世苦毒药刀杖水火等难。诸恶兽怖不能为害。无诸贼怖无劫盗怖。无旃陀罗怖无喃摩怖。行大小路悉皆无怖。无鬼神怖无罗刹比舍遮怖。无拏吉你怖无毒蛇怖。乃至一日二日三日四日。寒疟常虐一切虐病悉不著身。眼病耳病鼻病舌病。齿病唇病喉病项病。诸支分病手病背病腰病脐病痔病淋病。痢病瘘疮病髀病胫脚痛病。丁病肿病瘰疬斑病。肚痛疥病疱跛癞癣。无如是等病。无头痛不盲不瞎不伛。无横灾死。不聋不痖不被轻欺。如是等类现世不受。得无碍辩临命终时心不散动。一切诸佛现前安慰。亦不为厌祷蛊毒咒诅著。身卧安觉安。于其梦中见百千佛刹。及见诸佛并诸菩萨围绕。由此秘密陀罗尼威力故。获如是殊胜功德。时彼仙人得法欢喜心生踊跃。于其住处便舍身命。所舍之身犹如生酥销镕入地。即于没处而生三竹。金为茎叶七宝为根。于枝梢上皆有真珠。香气芬馥常有光明。所有见者无不欣悦。其竹生长十月便自剖裂。各于竹内生一童子。颜貌端正令人乐见。最胜端严光色殊丽相好成就。时三童子即于是地竹下。结跏趺坐即入正定。至第七日于其中夜皆成正觉。其身金色三十二相八十种好圆光严饰。时彼三竹悉皆变成七宝楼阁。又于虚空中有大宝广博楼阁善住秘密陀罗尼。以金为字忽然而现。时有四大天王。所谓宝髻龙主天王。宝藏鸠槃茶主天王。妙珠光摩护啰誐主天王。摩尼金刚药叉主天王。各持宝盖而覆其上。唱佛功德。是四天王各有无量百千眷属。悉持妙华而以供养。咸作是言。今佛世尊出现于世。

尔时世尊告金刚手菩萨摩诃萨言。昔三仙人者岂异人乎。今此宝楼阁窣堵波中三如来是。彼时三竹者今妙楼阁是。彼时地者今此地是。彼时世界者今此世界是。彼三仙人由闻此陀罗尼勤修习故。舍彼仙身成等正觉。复次金刚手彼时空中。赞叹此陀罗尼净居天子者。岂异人乎则我身是。复有侍者名曰净居。常勤承事彼三仙人。其三仙人成正觉已亦复供养。为彼净居而授记曰。汝于来世当得作佛。其净居者岂异人乎。今此端严摩尼种种清净建立如来是。
 
尔时十方世界所来一切诸佛。咸赞释迦牟尼如来言。善哉善哉能以如来神通加持。说此往昔因缘。示现如来秘密陀罗尼。此陀罗尼是一切如来秘密。是一切如来母。是一切如来心秘密陀罗尼。是一切如来转法轮秘密陀罗尼。是一切如来往诣菩提道场秘密陀罗尼。是一切如来诣金刚师子座秘密陀罗尼。是一切如来神通游戏秘密陀罗尼。是一切如来波罗蜜圆满秘密陀罗尼。是一切如来般若波罗蜜摄受秘密陀罗尼。是一切如来真言秘密陀罗尼。是一切如来曼荼罗秘密陀罗尼。是一切如来坚持印秘密陀罗尼。是一切如来放俱胝光秘密陀罗尼。是一切如来实际秘密陀罗尼。是一切如来三摩地神变加持秘密陀罗尼。是一切菩萨菩提心庄严秘密陀罗尼。是一切菩萨安立如来地秘密陀罗尼。是一切三摩地通达秘密陀罗尼。是摧一切障秘密陀罗尼。汝今说耶。尔时释迦牟尼如来应正等觉。住正念智观察一切如来出大梵音。复放百千万俱胝那庾多种种光明。所谓青黄赤白紫。普遍十方诸佛世界。照曜已。警觉一切如来。其光复收绕佛三匝。没于佛顶光既没已。

尔时世尊以净妙梵音。于大众中即说警觉陀罗尼曰。

唵萨嚩怛他孽多(一) 摩抳舍多你跛底(二合) (引)(二) 入嚩(二合)攞入嚩(二合) 攞(三) 达么驮睹孽鞞(四) 么抳么抳(五) 摩诃么抳(六) 怛他孽多纥哩(二合) 怛野么抳娑嚩(二合)(引)诃(引)(七)

说此警觉大明陀罗尼已。山林大地六种震动。一切如来同声赞言。善哉善哉释迦牟尼如来。善说此最胜秘密陀罗尼。于虚空中现赡部金云。遍满十方。于其云中下七宝雨。复雨龙坚栴檀末。复雨优昙钵华。而以供养。及余种种妙华。复雨莲华拘勿头华芬陀利华。苏巘地迦华。曼陀罗华摩诃曼陀罗华。卢遮华摩诃卢遮华。曼殊沙华摩诃曼殊沙华。苏摩那华末利师华瞻卜华而供养佛。一切魔宫炽然火起。一切魔众愁忧萎悴皆大惊怖。一切障者毗那夜迦惊惧。身皆流污恶气臭秽十方驰走。所有诸天于佛教中生净信者。及天龙药叉彦达嚩阿苏啰孽噜拏紧那啰摩护啰誐人非人等。各持供具虔诚供养如来。复有摩尼照曜思惟菩萨而为上首。与无量俱胝那庾多百千菩萨。悉持种种妙宝而供养佛。时金刚手菩萨而为上首。与无量百千持明仙。各持种种百千天衣而供养佛。复有四大天王。与无量百千万亿四天王众。以种种香华涂香末香华鬘衣服旛盖而供养佛。复有梵天与梵众诸天而来供养。复有三十三天与百千万亿天子。帝释而为上首供养于佛。如是那罗延大自在天。宝贤满贤贤力天等同来供养。复有日月天子。在于空中而供养佛。复有大吉祥天女大辩才天女。饷企尼天女诃利底药叉女。与无量百千药叉而为眷属。复有毗摩大天女金刚迦离天女。华齿天女使者大天女。百千万亿各各以天宫殿供养于佛。复有无量彦达嚩众。奏百千种天妙音乐而供养佛。复有无量百千龙王集会。所谓娑竭罗龙王难陀龙王邬波难陀龙王。嚩鲁拏龙王善住龙王宝髻龙王普遍形圆满龙王。以种种光味宝而供养佛。复有转轮王与无量百千万亿大臣宫人婇女及千子围绕来供养佛。尔时大地变成金刚。于如来前从地涌出七宝莲华。其华百叶。于其华中有赡部金刚千辐宝轮。光明赫奕如日。其光遍照三千大千世界。于轮脐中出微妙声。作如是言。善哉善哉释迦牟尼如来。能说如是秘密陀罗尼。能转无上大法轮能诣大菩提场。此陀罗尼是诸如来秘密明心。是诸如来真实理趣明心。惟愿世尊复更为说此大宝广博楼阁陀罗尼。世尊已说警觉心陀罗尼。由此陀罗尼。警觉一切如来并其大众。皆来集会。世尊说此秘密陀罗尼今正是时。世尊此陀罗尼是成佛根本。能除一切罪能竭一切苦海。能遮止一切生死旷野。能越一切烦恼瀑流。若无此陀罗尼大明王。终不能成无上正觉。此陀罗尼是成佛种子。是转大法轮。是然大法炬。是建大法幢是吹大法螺。是击大法鼓是法师子座。善哉世尊惟愿广为大众。说此大陀罗尼王曼荼罗印法画像法。尔时大会云集。天龙药叉彦达嚩孽噜拏紧那啰摩护啰誐人非人等。咸生希有奇特之心。皆礼世尊瞻仰而住。尔时世尊闻大众虔诚请已。即为广说此陀罗尼大教王法。
