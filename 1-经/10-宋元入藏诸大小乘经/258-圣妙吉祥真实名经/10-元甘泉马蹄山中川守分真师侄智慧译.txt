
敬礼出有坏语中具才者。

诸集众中极殊胜　　犹如满月夺众光
无明烦恼悉清净　　文殊师利我赞礼
焰发分埵极明显　　宝珠灿烂体端严
眼目绀青炽焰身　　文殊师利我赞礼
甘露一味深柔软　　入意之音声响亮
真实妙法之宝藏　　文殊师利我赞礼
娑婆世界一切处　　谁能量度雨滴数
烦恼垢染悉弃舍　　文殊师利我赞礼
观文殊眼及身色　　亦如曼陀观无厌
诸法以钵持供养　　文殊师利我赞礼
住十方界诸佛处　　广大音声常赞叹
有情最极之本师　　文殊师利我赞礼
圣者文殊我赞叹　　如是所集诸福善
尽施法界诸有情　　速证涅槃之正路
