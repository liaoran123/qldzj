
盖闻真实名经者。是诸如来超出有坏智身。极显密微妙。正觉菩提其义深广。犹如意大宝珠宝中最胜。故能利益有情增长福慧。超离尘垢脱除过愆。消弭烦恼解释魔障。令彼一切清净圆满即登彼岸。昔曼殊室利。弘大慈悲发大誓愿。以是最妙吉祥作大方便。敷扬奥旨拯拔轮回。以此饶益功德无际。朕惟如来施教。但欲使人为善。夫为善者。为臣为忠为子为孝。忠臣孝子。行一事而不敢以忘君。出一言而惟恐以辱亲。尽心于夙夜。而毫发之欺蔽不敢以萌于心。鞠躬于朝夕。而顷刻之奉承不敢以违于志。心惟一于善。而无纤芥之恶。若是者则何有于愆尤烦恼。但为不善之人。不忠于君不孝于亲。悖礼伤道积愆累恶。所谓报业亦如此人乎。施如仰面唾眱反见自污。背拳搏击反见自伤。触犯宪条身入狴犴即为地狱。如兹果报不爽丝忽。若此辈流。素蕴不忠不孝之心。一旦苟能改悟。移不忠以为忠。移不孝以为孝。去恶而为善。则即善人而已。朕弘垂愍念推广慈仁。故以是经功德与之忏悔。犹热濯寒泉顿得清凉。饥餐香积顿能成饱。贫穷卑贱即得高胜。年龄不永皆得长寿。诸种善根圆满具足。若当露居而忽成楼宇。若涉波涛而忽遇舟航。如莲华之出水不染淤泥。如鹍鹏之运游逍遥云汉。凡修善之士欲求佛道。坚持禁戒精进不已。能究竟是经。求真实显密奥义。即得五眼清净六识皆空。自然超万有而无心。含万动而恒寂。廓清尘习妙践真如。是用光阐大猷敷赞玄化。彰述厥旨以翼流通。致力于斯者宜尽心焉。

永乐九年七月十五日
