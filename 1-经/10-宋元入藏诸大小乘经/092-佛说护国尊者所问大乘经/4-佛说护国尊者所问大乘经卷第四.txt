
佛告尊者护国言。尔时福光太子。闻虚空中净光天子赞佛法僧无量功德相好庄严之事。心大欢喜正意系心端坐思惟。彼佛世尊具足功德。所说妙法真实无谬。声闻弟子梵行清白。又复思惟轮回大苦。一切众生愚痴障蔽不觉不知。常以身见起诸惑染广增过失。生死轮回相续不绝。诸有智者应当远离。又复思惟愚痴迷暗。起三种思动发身语。造善恶业熏识成种。如是名色六入触受苦报相续。爱取缠润增长有支。如是结生老死谁免。我观生死少味多苦。逼迫身心是可厌患。速宜亲近彼佛如来微妙之法。断诸烦恼求出轮回。若近恶友耽着欲乐。人天之报尚不能得。何况阿耨多罗三藐三菩提。

尔时福光太子。作是念已。于此宫城深生厌离。我今于此终不解脱。宜应速舍别求静处修习梵行。时彼太子发此志已。即便离殿欲往门出。又虑亲眷而为留难。遂却上殿面东而立。遥告佛曰。成义如来应正等觉。具一切智神力广大。愿赐慈悲救护于我。我于此处掷身出外。欲求解脱。作是语已即便掷身。佛以神足舒其右手。放大光明照太子身。其光化为千叶莲花承太子足。又此莲花复出百千微妙光明。照于太子令心适悦。经须臾间将至佛前。佛摄光明莲花不现。尔时太子如山而下。即到佛前合掌恭敬。旋绕世尊志心称念。南无成义意如来应正等觉所说妙法。及苾刍众我悉归依。作是语已。五体投地礼佛千拜即以伽陀赞叹佛曰。

稽首无上大医王　　我身大患久未除
愿佛慈愍垂救度　　少赐如来妙法药
昼夜独坐自思惟　　一心求离五欲境
空界天人发声言　　劝导归依来佛所
佛为出世大导师　　何得众生造过失
于大难中垂救护　　令彼盲迷开智眼
我今虽发信佛心　　贫乏如来功德宝
求出缠缚趣解脱　　愿佛慈悲垂摄受
于其暗室燃慧灯　　破我疑惑无明等
宣扬清净妙法门　　如佛所行菩提道
稽首无比大医王　　满我意愿除诸病
一切妄想悉消除　　抛离恶趣到彼岸
永出烦恼大海中　　常行如来八正道
如是真实为我说　　如佛所说我行之
志求无上大菩提　　修习菩萨真实行
成就福德无尽报　　舍于世寿为法寿
一切缠缚永断除　　究竟圆满菩提道

佛告尊者护国言。尔时成义意如来。见彼太子信心清净善根纯熟。即为宣说菩萨行法。福光太子闻是法已。得总持门证妙解脱。成就五通踊身空中散花供养。作供养已从虚空中下。合掌向佛赞叹如来。即说颂曰。

稽首我佛真金色　　相好最上面如月
功德智慧无等伦　　永离三有常清净
牟尼螺髻绀青色　　高显清净如须弥
我观无等无边佛　　眉间毫光普照耀
如军那花及朗月　　过于珂雪与砗磲
如是皎洁大光明　　除灭众生诸罪暗
目净辉朗如青莲　　常以慈颜顾我等
怨亲无二平等观　　有情无情俱获益
舌如赤铜而广长　　或覆面轮或大千
应机流演大小乘　　普救世间诸有苦
我今顶礼如来齿　　四十齐密白如珂
四牙锋利若金刚　　俱发光明济群品
我今礼佛真实语　　离诸虚诳绮言辞
通达性相甚深文　　破暗除迷百千刹
梵王帝释护世主　　龙天八部及三涂
如是蒙光苦恼除　　俱出轮回生死海
我佛双腨如鹿王　　行似牛王举步稳
下足登涉地面时　　山川大地俱震动
我佛身相妙端严　　皮肤柔软真金色
一切世间无有比　　众生见者无厌足
佛于过去百千劫　　能舍一切利众生
俱令离苦出烦笼　　我今归礼大慈父
佛以法财施一切　　持戒忍辱精进修
禅定智慧悉圆明　　我今礼佛无等智
我佛无畏大师子　　能破无边烦恼魔
善疗众病悉消除　　我今顶礼灭三毒
身口意业无尘染　　三界无著出水莲
梵音深妙如梵天　　迦陵频伽声莫比
我今礼佛出三有　　常观世界如幻化
如梦如电非久停　　无人无我无众生
法本空寂无有生　　不能知悟随轮转
垂慈广为诸众生　　方便随机宣妙法
大圣医王众所归　　恒治老死忧悲恼
如是普利诸众生　　各令善逝人天路
如是慈悲牟尼主　　常愍轮回六道中
如蚁循环无了期　　引彼愚盲得正路
如是依法证菩提　　具法自在利世间
如佛所说八正道　　闻者适悦生敬爱
佛声微妙过梵天　　巘达哩嚩紧那啰
及诸天女美妙音　　非似佛声多方便
清净语音功德普　　众生随类各得闻
如是为乘趣菩提　　一一离凡得解脱
种种上妙物供佛　　获得最上人天福
或为帝主或宰臣　　常受大富大快乐
或作金轮王四洲　　具足千子及七宝
恒行十善利世间　　一切众生皆随顺
或为护世或忉利　　或处夜摩睹史陀
及至他化与梵天　　皆因供养诸佛得
如是见佛及听法　　俱能出离诸苦恼
令彼不堕恶道中　　安乐寂静无尘染
佛能安住诸世间　　求福之者皆令福
如是获福长相续　　俱胝多劫不可尽
最上微妙庄严刹　　众生生者无尘垢
身光照耀胜天人　　身口意业俱清净
成就种种功德相　　名闻流布诸世间
天上人间俱敬爱　　彼人供养诸佛得
我佛久离诸苦恼　　十方佛刹皆称赞
一切徒众悉归依　　无不爱乐慈悲相
我今稽首人中尊　　湛然不动无为相
令我获证五神通　　住立虚空伸赞佛
稽首无畏佛世尊　　无垢清净出世间
所有称赞诸功德　　回施人天成正觉

佛告尊者护国言。尔时发光天子。于其中夜忽闻福光太子宫城之内有大哭声惊愕忧惶。莫知凶吉。即时将诸臣从及其眷属。来诣太子宫中问诸宫人。汝等云何夜来啼哭。时彼宫人即奏王言。福光太子。忽尔离宫莫知所止。忧惧悲痛是以啼哭。尔时发光天子。闻是语已足如蹋险。忽然躄地良久乃稣。从地而起心生忧恼。涕泪悲泣欲往千城处处寻觅。时爱乐城中护城圣贤。告于王言。彼福光太子往诣东方。礼觐供养成义意佛。时发光天子闻是语已。即将八十四俱胝宫人婇女。及百千那由他侍从眷属。周匝围绕往诣东方。至成义意如来处。到已。五体投地。礼世尊足。住立一面合掌向佛。以颂赞曰。

稽首归依功德海　　妙湛总持无等尊
天龙八部众所归　　一切观佛无厌足
三十二相妙端严　　七宝严身世希有
巍巍赫赫妙金山　　超出世间归命礼
过去难思俱胝劫　　修行供养俱胝佛
深植德本广无边　　成就佛身妙色相
布施持戒忍辱行　　精进禅定善巧便
如是历修胜行成　　色相圆明光照耀
日月闪电摩尼宝　　帝释梵王身色光
如是等光对佛光　　一时隐没俱不现
佛身如现水中月　　变化随机亦复然
托梦乘象入母胎　　舍于睹史天王位
佛身无相如虚空　　示生人世救群品
初生七步帝释随　　天上人中为最上
彼佛无法不了知　　亦无师学书自解
而成寂静三摩地　　救拔众苦令解脱
舍离父母及亲眷　　出彼王城入深山
俱胝天众围绕佛　　降伏四魔成正觉
观彼世间不究竟　　众生沉溺处轮回
垂慈为彼转法轮　　令离无常出苦难
佛证寂灭清净法　　成就福智及方便
牟尼起化现身光　　如是佛相悉具足
我礼牟尼无边智　　我礼究尽法界法
虽知幻化无去来　　垂慈普救诸含识
善哉佛说菩提道　　引彼众生得菩提
如是正法我所求　　正法能度世间苦
我佛常处三有中　　救疗一切烦恼病
以我称赞佛功德　　回向菩提及众生

尔时佛告尊者护国言。彼成义意如来。见此发光天子归依赞叹信心坚固。求趣解脱。即随王意而为说法。时发光天子闻佛所说。即于阿耨多罗三藐三菩提。得不退转。

尔时福光太子。见是父王归依彼佛心生信敬。即诣佛前。合掌向佛而白佛言。如来应供正遍知。唯愿世尊。往爱乐城受我饮食供养。时成义意如来。默然许之。受太子请时。福光太子。即告父王及诸眷属。我今请佛。所有宫殿园苑及一切珍宝庄严之具。施佛供养。汝诸眷属勿为障吝。异口同音起随喜心。尔时父王及诸眷属俱发声言。愿舍所有施佛供养我皆随喜。

尔时成义意如来。与诸苾刍恭敬围绕。入爱乐城受彼供养。时福光太子。以五百千车上妙饮食。供养世尊及苾刍众。复次福光太子。为佛及众广以七宝造僧伽蓝。用无数摩尼宝网及伞盖等四面严饰。复置百千床榻卧具。以妙衣服敷设其上。又于精舍左右。行布花果树木流泉浴池。于其池中生奔拏哩迦花及优钵罗花等。复次于一一苾刍前。头面作礼献僧伽梨衣。日日三时亦复如是。经三俱胝岁昼夜焚修。亦不眠卧亦无疲倦。亦不沐浴洗濯香鬘涂饰。亦无嗔恚贪爱。乃至为法不惜身命。何况外财如佛所说如说而行。乃至成义意如来入于涅槃。尔时太子。以赤栴檀茶毗如来。于阎浮提内所有一切上妙名花。及诸花鬘。涂香粖香种种伎乐。于茶毗处供养舍利。尔时阎浮提内一切众生。俱以香花饮食皆来供养。如是经百千岁。

尔时福光太子。收佛舍利。以其七宝造九十四俱胝塔。俱以真珠罗网周匝严饰。又诸塔前竖立五百七宝伞盖花果树木及百千音乐。又一一塔前置百千灯盆。每一一盆中燃百千灯。如是供养至一俱胝岁。然后太子出家剃发。为苾刍相。行头陀行。持钵乞食伏断烦恼。常行法施满四俱胝岁。如佛所行无有疲倦。时爱乐城中护城贤圣。一切小王宫嫔眷属及诸众生。皆学太子出家剃发修清净行。时净光天子。互相告言。一切小王及诸人民等悉皆出家。我等往彼承事太子。如供养三宝。尔时成义意如来所说。六十四俱胝法藏。福光苾刍悉皆受持通达无碍。如是福光苾刍已曾亲近九十四俱胝百千那由他佛。于诸佛所一一供养无空过者。皆如成义意如来而无有异。尔时发光天子者。岂异人乎。今无量寿如来是。尔时福光太子者。岂异人乎。今我身是。尔时爱乐城中护城贤圣者。岂异人乎。今阿閦如来是。佛告尊者护国言。一切菩萨摩诃萨。欲求阿耨多罗三藐三菩提者。应当学彼福光苾刍。远离贪爱亲近善友。修寂静行勤供诸佛。不久当得阿耨多罗三藐三菩提。佛言护国。若复有人贪着利养。饮食衣服卧具医药。尊重称赞。彼人愚痴则为我慢。破犯戒律虚妄不实。毁谤沙门远离佛法。于身口意而不相应。唯有外相心不寂静。无惭无愧。远离佛刹远离菩提。是故护国闻如是法。应如是知应如是学应如是行。不得亲近恶友及利养等。尔时世尊而说颂曰。

若人贪爱于利养　　远离真实清净行
因斯退失佛菩提　　永劫沉沦生死道
无惭无愧无知足　　常爱常贪恒系缚
不惧三涂苦恼侵　　犹言我具诸德行
诈现寂静住山间　　心于名利常牵系
众人远离如毒蛇　　长处轮回无解脱
若人不乐如来法　　轻贱具德苾刍僧
永离天界堕恶道　　纵生人世堕八难
俱胝劫数难值佛　　所说正法亦难闻
刹那暂遇若依行　　彼人必证菩提果
佛乘妙行德难思　　一切如来从此出
若人厌离乐尘劳　　永失菩提无上道
若人智慧及方便　　远离一切诸过非
愍救五趣诸众生　　是人所行同佛行
虽处深山寂静处　　诈现清高为自身
掩他行业谈己能　　我常日诵俱胝佛
若于行法生尊重　　不吝身命一心求
如我所说真实行　　是人非远证菩提
大仙正法最上乘　　永得消除于热恼
如闻所行精进修　　毕竟速证无上道

尔时世尊说此颂已。告尊者护国言。若诸菩萨于阿僧祇劫行五波罗蜜。不如有人于此正法暂得听闻信解受持。如是功德胜前功德。百分不及一。千分不及一。百千俱胝分不及一。算数分不及一。乃至譬喻分亦不及一。佛说是经时。会中有三十那由他天人发阿耨多罗三藐三菩提心得不退转。七千苾刍断尽诸漏得无生忍。尔时尊者护国而白佛言。今此经典甚为希有。云何受持当何名之。佛言护国。此经名为大乘正法。亦名广大清净不空誓愿福光居士欢喜菩萨行。如是受持佛说此经已。尊者护国及天人阿苏啰巘达哩嚩等。闻佛所说皆大欢喜。信受奉行。
