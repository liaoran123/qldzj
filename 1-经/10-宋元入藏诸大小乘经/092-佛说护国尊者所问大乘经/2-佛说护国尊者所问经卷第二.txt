
尔时世尊。告尊者护国言。有四种法。于诸菩萨而为缚法。何等四法。一者轻慢他人。二者于世间事方便趣求。三者散乱用心如行崄难。四者于其眷属一心贪着。如是四法。为菩萨缚。复说颂曰。

若行轻慢于他人　　方便唯求世间事
散乱如行崄道中　　如象陷身深泥里
于自眷属生爱着　　常怀贪恋如迷醉
如是种种被缠缚　　增长愚痴覆大智
若人怖苦厌生死　　求出沉沦趣解脱
舍于轻慢世间等　　是名菩萨所行道
灭尽无边诸苦已　　及彼烦恼诸眷属
究竟安乐无所求　　圆满菩提寂静道
所行六种波罗蜜　　三身五智十力等
一切功德悉具足　　如是永离无边苦
过去修行无量劫　　为众生故求菩提
一切众善悉皆修　　远离诸恶眷属等
恒乐深山寂静处　　远离声色想真空
如是精进不间修　　获大丈夫圆满慧
见彼世间众生行　　五趣轮回无有穷
我于过去发慈心　　舍自身命及妻子
国城大地及珍宝　　如是求佛无数劫
我昔居山行忍辱　　花果池沼悉清净
歌利王来截手足　　心生慈忍无嗔恚
昔住深山名阇摩　　我为仙人婆啰多
时有天子射我身　　亦无嗔恨生其恶
不惜身命如顽石　　志求菩提心不退
我昔曾为萨埵时　　见彼饿虎欲食子
投崖舍命济彼饥　　天人称赞大精进
常乐布施救众生　　不吝身命及财宝
我昔曾为摩曩缚　　广行布施尽宝海
舍大摩尼令富他　　如是求证菩提果
往昔作大苏摩王　　名称普闻我修行
尔时入缚为他人　　于彼百王得解脱
我昔曾为能舍王　　一切所求皆充足
乃至身命及珍财　　令他大富离贫苦
昔有飞鸽来投我　　即割身肉济彼命
如是持刀割肉时　　无惊无怖心安隐
亦于过去舍王位　　尽世行彼波罗蜜
复自化身为妙药　　舍己身命济群品
又昔曾为师子王　　常为世间行利乐
弃舍王位及眷属　　一心志求无上道
又昔曾为妙牙王　　当时获寿于千岁
八十四年修苦行　　发大精进施珍财
于佛塔前燃己身　　志心恭敬作供养
又昔曾为无垢王　　时有恶眼婆罗门
来诣深宫乞我头　　即便舍头而施与
又昔曾为月光王　　普救众生作善利
一切城隍聚落中　　四衢道路施良药
千女端严妙色相　　金宝真珠广庄严
舍彼千女自修行　　如是所作福无等
又昔曾为输婆王　　所戴宝冠世希有
香花众宝共庄严　　舍施他人无所吝
又昔曾为宝髻王　　手足柔软如兜罗
细滑微妙色如莲　　舍自手足利众生
又昔曾为安意王　　时有商主名星贺
领诸商客泛海中　　忽然漂堕罗刹国
彼有百千夜叉女　　无惭大恶唯食人
商客不识夜叉女　　见此端正生爱心
五百商旅将被食　　我亲救度俱脱难
又昔曾为妙眼王　　四兆女人常围绕
端正殊妙如天女　　舍彼出家求佛道
又昔曾为福光王　　无垢清净黄金色
手指纤长世所希　　舍此手指利群品
又昔曾为法财王　　绀目清净如青莲
于身所爱最难舍　　人来求者亦与之
又昔曾为莲目王　　愍见众生在苦恼
时有女人怀忧病　　我行悲愍令解脱
又昔曾为大医王　　常救病苦诸众生
或出身血及髓脑　　救疗疾病令除愈
如是勇猛精进心　　未曾暂舍于情物
又昔曾为成利王　　以自所爱如莲目
施诸众生疗彼疾　　一心为求无上道
又昔为王名普现　　慈愍有情行救度
尔时舍彼四大洲　　国土人民及众宝
乃至割身血肉等　　施与众生心欢喜
又为王女称大智　　身严金色体柔软
时有一女名色相　　此是商人所生女
饥羸困苦无饮食　　我舍双乳济彼命
又昔为王号多闻　　所有珍宝妙衣服
象马车乘财帛等　　如是布施无有数
复见商人漂海浪　　我于海内救得彼
背恩复乞我眼睛　　我亦施之无嗔恚
弃舍大地诸眷属　　观彼不着如蚁子
如是往昔济群生　　心无退动生疲苦
复睹孤老贫穷人　　给足所须而承事
恒行敬爱无慢心　　亦无惭赧无人我
又昔曾作猿猴身　　与彼同类共游行
时遇猎师缚彼身　　我即替他令脱命
如是以我奉国王　　王令后宫縻系我
思念父母年孤老　　所有饮馔无心食
如是忍苦怀慈孝　　是故得脱王宫难
又昔曾作大熊身　　常处深山行慈忍
忽逢樵士遭大雨　　引彼山岩令回避
过是七日至天晴　　告彼樵人莫说我
尔时樵士安隐归　　招引猎师来杀害
如是背恩杀我身　　亦无嗔恨生慈忍
又昔曾为白象王　　求佛菩提行十善
时有猎师射我身　　我即舍牙心欢喜
昔有恶人帝哩子　　以火焚烧大山野
我见此火运慈心　　天雨香花火自灭
又昔曾为大鹿王　　金宝庄严体殊妙
入彼河中救溺人　　令得安隐全身命
告言勿说我居山　　恐彼恶人来猎我
时彼溺人背其恩　　指告国王令采捕
指已两手俱堕地　　我时无有少嗔恚
昔有五百商人众　　为求珍宝泛海中
商主所有资粮竭　　商众饥羸无饮食
是时我作大龟王　　舍身济彼商人命
以我慈心利他故　　俱得安然到海岸
我昔变身为药虫　　此虫名曰俱苏摩
一切疾病食我身　　俱获安隐无诸患
我昔复为师子王　　大力无畏行慈愍
有大猎师射我身　　亦无嗔恨无忿怒
我昔亦作白马王　　常行菩萨慈悲行
救彼商人罗刹难　　担负众人出海中
昔作飞鸟军拏罗　　远离色欲无散乱
令彼同类众飞禽　　亦复而行清净行
又昔因中作兔王　　与诸群兔宣法行
见一仙人饥无食　　即舍自身济彼命
又昔曾作鹦鹉身　　常居花果树林中
时有恶人毁此林　　以我力故复繁盛
又昔复作猕猴王　　与众猕猴而游行
时有国王来采捕　　我救彼难现王前
又昔复为鹦鹉身　　父母俱老无力飞
我于田中衔稻谷　　养育二亲行孝敬
于是田主怀嗔怒　　捉彼鹦鹉而诃责
云何偷于我稻谷　　此时须见汝舍命
鹦鹉告彼田主言　　汝所种田济一切
我持少分供二亲　　汝何言我为偷盗
尔时田主闻是语　　倍与稻谷生欢喜
我作禽类汝为人　　如是孝养未曾有
往昔所行菩萨行　　经历无数微尘劫
求趣佛果大菩提　　未有少时生疲倦
如是舍施内外财　　国城妻子及珠珍
头目髓脑及身命　　持戒忍辱精进禅
智慧方便愿力等　　如是诸度广修习
未曾暂废菩萨行　　一切众善悉无遗
如佛所说头陀行　　彼行亦为趣佛因
如是一一尽修习　　精进而行无缺犯
于后末世诸众生　　虽作苾刍无僧行
常生我慢懈怠心　　贪着声色及财利
闻此大行胜妙因　　返生诽谤不信受
轻笑言教告诸人　　此之所说非佛教
我闻过去有一人　　多闻学识立名海
闻佛所说不信受　　以此法言问本师
彼师耆年亦多闻　　于此佛言亦不信
展转如是告他人　　无我无人无众生
此法非为真实教　　虚受勤劳求出离
设尔持戒学威仪　　如是修习何所为
既无众生无我人　　父母宗亲亦不有
此是邪见外道言　　非是真实解脱法
复次末世诸苾刍　　而造诸过无惭愧
我慢贡高心散乱　　憎嫉贪爱如火烧
三衣不整垂手行　　拖拽袈裟入聚落
纵情放逸而饮酒　　种种而行粗恶行
身被法服为佛使　　不依戒律近王侯
驰骋书信往四方　　恃官势力求财利
退失如来功德林　　堕彼三涂诸恶趣
或有经营于市肆　　或有耕种住村坊
佛言此类非沙门　　清净苾刍勿同事
常住供养财物等　　如己所有非法用
见有具德诸苾刍　　而起慢心行诽谤
罔昧贤善破律仪　　密于俗舍染邪行
畜养妻男种种为　　恣行粗恶俗无异
如是广造恶业因　　非是沙门出家行
当堕三涂恶趣中　　永劫沉沦受众苦
于自诸根不调伏　　贪着饮食及色欲
当被他人生轻贱　　所学徒弟亦复然
未曾诲示修行法　　亦无师资恭敬心
人前谈己为慈悲　　非要学徒行承事
或有风瘨及癞病　　六根不具丑恶人
如是摄受令出家　　亦非沙门佛弟子
无戒无行无其德　　彼等非俗非沙门
譬如负柴烧臭尸　　清净之者宜远离
性本嚣浮多散乱　　亦如狂象失调伏
设处深山心不宁　　贪火焚烧无暂住
忘失一切佛功德　　方便智慧头陀行
如是诸善悉不行　　堕大阿鼻无有出
常谈国城聚落中　　官事贼事眷属事
如是昼夜恒思惟　　未曾时暂行三昧
复于精舍起贪心　　广修院宇及房屋
全无持诵及焚修　　但为眷属兼徒弟
若有苾刍依附我　　我即与汝同居止
若欲持戒奉律仪　　非我所为须远离
所有卧具床榻等　　什物受用及饮食
藏隐深房映蔽之　　言无所有令他去
如是末世愚痴人　　令佛教法不久灭
贪求利养断善根　　此等苾刍极甚多
若有清净智慧者　　远离彼等住深山
末法苾刍无戒德　　不乐深山寂静居
常处王城聚落中　　唯务是非及斗诤
反为王法所禁制　　叱诃驱摈受惭耻
诸佛法教功德海　　因此破戒悉枯竭
譬如宝海水清净　　或被淤泥而浑浊
亦如莲花满池开　　或被狂风而摧坏
如是末法破戒人　　损灭佛教亦如是
若有净修梵行者　　逢斯恶友常远离
彼人命尽堕阿鼻　　受苦百千无数劫
从此地狱受罪已　　或生畜趣或为人
贫穷下贱及聋哑　　眇目矬陋多疾病
手足诸根不完具　　见者悉皆生惊怖
无信无行无善根　　昼夜饥寒常忧苦
复被众人生嗔恨　　以其瓦石而捶打
如是三苦常缠缚　　一切罪业应远离
常须亲近佛法僧　　净持戒律头陀行
如是名利并眷属　　如幻如化如影像
有为之法暂时间　　不久乖离即散坏
唯有无上佛菩提　　妙地十力波罗蜜
坚固修习勿生疑　　未来究竟大安乐

尔时世尊说此颂已。告尊者护国言。若有补特伽罗。于菩萨乘不依法行。有是过失者。当得不依法者而来敬爱。懈怠者得懈怠人敬爱。无智者得无智人敬爱。如是互相敬爱。贪着利养。嫉妒贵族。懈怠狂乱。绮语两舌。谄佞他人。虚诳父母及自师长。或入王城及诸聚落。不为利益众生化诸群品。一向妄言。我是大智多闻博识。诳惑有情唯求财利。轻弃善法都无所获。犹如破器无堪贮用。于彼众人多生怨恶。听信邪言虚妄推度。是法说非非法说是。于佛正法无心爱乐。生于下族贫贱之家。为见少利来投佛法希求出家。及得为僧行非梵行。于佛法教全无所成。何况大智。佛告尊者如是补特伽罗。不应说法。人天之善尚不能续。何况菩提而得成就。

尔时世尊复告尊者护国言。有八种补特伽罗。远离菩提。不得为说殊妙之法。护国白言。何等八种补特伽罗。唯愿说之。佛言。一者蔑戾车处于彼受生。二者贫穷之家于彼受生。三者下贱之家于彼受生。四者纵得人身丑陋痴钝。五者具足盖缠。身心忧戚。六者弃背贤善亲近恶友。七者长有疾病身体尪羸。八者众苦逼迫直至命终。如是八种补特伽罗。远离菩提。不得说法。于是护国复白佛言。不应说法更有何义。佛言护国。若有补特伽罗无决定者。我不说菩提。于虚妄者。我不说清净行。于懈怠者。我不说菩萨行。于悭吝者。我不说供佛行。于我慢者。我不说波罗蜜清净。于无慧者。我不说断疑法。于嫉妒者。我不说心清净。于无信根者。我不说总持法。于无德者。我不说善逝法。于贪亲爱者。我不说身清净。于不善律仪者。我不说谤佛有过失法。于妄言者。我不说语清净。于我慢者。我不说恭敬法。于无识者。我不说修学法。于为身命者。我不说求于道法。如是补特伽罗。不应说法。时护国白言。于意云何。佛言护国。为此有情愚痴迷惑。心识颠倒虚妄分别。不依法教。乃至天上人间不应为说。尔时世尊而说颂曰。

不定诸有情　　补特伽罗等
我慢自贡高　　贪着于利养
恒行不律仪　　深着于五欲
增长诸烦恼　　远离佛菩提
退失于善法　　懈怠不修习
犹豫多散乱　　于其戒法言
而不生信受　　因为贫穷逼
方便求出家　　设得作苾刍
轻舍于道法　　如弃金宝担
荷负于麻担　　虽欲入深山
到彼寂静处　　无意乐修禅
邪思而散乱　　障碍于辩才
沉没大智慧　　坠堕恶趣中
设复得人身　　丑陋不具足
懈怠性愚痴　　不行众善法
诸根常暗钝　　堕大崄难中
经彼俱胝劫　　迷没不解脱
若行邪利济　　得证佛菩提
调达不正知　　应成善逝果
若人贪利养　　坠堕于众生
如空大风力　　能堕诸飞鸟
邪福势尽时　　其义亦如是
无信破戒者　　见善如盲人
譬如焚尸柴　　不吉人嫌弃
虽复发善心　　无彼广大智
谤法不信故　　解脱非究竟
譬如画无胶　　庄严色不久
我慢自贡高　　其义亦如是
若求佛菩提　　不惜于身命
于法甚深言　　勇猛勤习学
舍善行非法　　所行增过失
堕于大火坑　　若闻如是法
依法而受行　　断除贪爱心
修植众德本　　乃至于一句
通达悉明了　　如是积功德
成就最上道　　永离于愚盲

尔时世尊说此颂已。告尊者护国言。我于过去无量无边不可说不可说阿僧祇劫。时有佛出世。号曰成义意如来应供正遍知明行足善逝世间解无上士调御丈夫天人师佛世尊。尔时有大国王。名曰发光。主阎浮提。其地广阔一万六千由旬。其中州城数满二万。其发光王所居城邑。名曰宝光。其城东西长十二由旬。南北阔七由旬。城有七重七宝所作。彼王善行八正之道。种族豪盛有千俱胝。其国人民寿十俱胝岁。王有太子。名曰福光。诸根具足色相端严殊妙第一。太子生时有千宝藏从地涌出。内有一藏现王殿前。满中七宝高七人量。复令一切众生所作如意。乃至禁缚之者俱得解脱。又彼大子生得七日。一切伎艺工巧算术皆悉明了。乃至世出世间一切事业无不通解。于夜分中有净光天子来为说法。告太子言。福光谛听。汝须息心不应散乱。于诸尘境常当远离。昼夜思惟有为之法当观无常。寿命尽时谁是救者。于诸非法而生怖畏。
