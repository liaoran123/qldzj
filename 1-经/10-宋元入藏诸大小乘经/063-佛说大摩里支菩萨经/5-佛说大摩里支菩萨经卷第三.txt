
复次起坛持诵之时。先须献斋食供养圣众。即求信重佛法能持斋戒。画像之人于寂静之处。用妙好绢帛等。画摩里支菩萨供养。其比丘及比丘尼童女等。即诣河边海岸山林。或尸多林或尼俱陀树下。或园林或寺舍堂殿之内。或舍利塔前。如此之处即作曼拏罗。安前菩萨[巾*(穴/登)]像献五种供养。诵前最上心等真言一洛叉。至第三日能灭一切罪。至第四日梦见过海及上高山。或见童女。时作法者自然了知众罪皆灭。至第五日灯焰增长光明及闻妙香。至第六日得见佛及菩萨。至第七日决定得见摩里支菩萨。持诵者发菩提心必得不退。若见不祥之事。或蛇虺猕猴野猫驴马象牛。互相斗竞及侵害人。但诵心真言二洛叉。即见菩萨本身。增益吉祥所求成就。复有真言曰。

唵(引)摩(引)里支(引)娑嚩(二合引)贺。

此真言诵八百遍得大聪敏。日诵千遍得长寿无病。增长大力众人敬爱。诵阿喻多数得成就法。诵一俱胝设先造五逆罪亦得成就。若欲成就隐身点眼药。革屣圣剑含丸药。得神通得大人敬爱。降伏冤家破坏冤家。降伏兵众降伏夜叉女。破坏拏吉儞鬼。制彼药毒。除隔四日疟病。令诸天入悟。失财却获。如是一切所欲所求之事。诵此真言王。发勇猛心如摩里支菩萨。一切能作无不成就。

复有降伏成就法。于无人寂静之处。用白檀或衢摩夷。涂曼拏罗安摩里支[巾*(穴/登)]。于其[巾*(穴/登)]前。用无忧树花燕脂赤檀牛黄。画彼人形及书真言并彼人名。安在心中自作观想。想彼裸形深红色垂发。以左手捏彼身如作礼相惊怖惶悚。作是想已诵真言称彼人名。三日内彼即降伏兼生敬爱。

复有成就法。用河两岸土及冤家足下土。同合作彼人形。如前所说药物等。于尸衣上或桦皮上。书彼人名及真言置彼心中。用无忧树木作橛长八指。钉彼形心诵真言称彼名。三日之内设是圣人须见降伏。何况凡夫之类。

复有成就法。用黄蜡作彼人形。以黄丹庄画。如前所说药物等。于桦皮书彼人名及真言。置彼心中。亦用无忧树木钉彼形心。复用佉儞罗木火炙彼形。亦得降伏。若用芥子涂彼身。三日之内设是天女亦可降之。岂况人间女人耶。

复有成就法。用烧尸灰白蚁运出者土。瓦轮上土彼人足下土。同作彼人形。用赤檀牛黄。于桦皮上书真言。及彼名置彼心中。以佉祢啰木火炙之。于菩萨[巾*(穴/登)]前一日三时持诵。七日之内设是国王亦自降伏。何况常人。

复有降伏夜叉女法。就鬼宿直吉日。于尸多林中。以尼俱陀树木作夜叉女形长一肘。作少年相身貌端严。具诸色相微屈右足。左手攀尼俱陀树枝。用如前所说药。书其名并真言。就寂静无人处。于夜分中以白檀涂曼拏罗。上安摩里支[巾*(穴/登)]。即散花燃灯烧安悉香。称夜叉女名及诵真言。于第一日得夜叉女来现其祥瑞。至第七日即得夜叉女。持诵者当须默然。至六个月得法成就。或母或妹等而欲施愿。时诵人曰与我为妻。夜叉女从已为妻。即将诵人归本住处。诵人得延寿一劫随心自在。若有障碍不得为妻。亦得大财主得广大富贵。于来生中得生夜叉界。

复有成就法。令彼国王爱敬。用尼俱陀树根作彼王形分明端严。然用牛黄燕脂供俱摩。书彼王名及真言。安在心中作观想。以索钩牵拽。如是想已即诵真言。令彼国王尽心敬爱承事供养。

复有成就法。就鬼宿直吉日。用无忧树木作形长一肘量。复就鬼宿直日画摩里支菩萨。三面各三眼。顶戴宝塔及无忧树。花鬘金环璎珞宝带。腕钏指环种种庄严。身作紫金色光如万日。着红衣赤天衣。左手执索无忧树枝线。右手执金刚杵箭针钩。正面有大光明。眼相清净圆满适悦。唇如摩尼珊瑚亦如曼度迦花及儞摩果。左面丑恶颦眉出舌作嗔怒相。如大青宝色人见怕怖。右面作猪相如莲华宝色。顶戴宝塔内安舍利。光如日月乘猪车立如舞蹈相。于其车下有风轮。轮上有贺字。变成罗睺大曜如蚀日月。若[巾*(穴/登)]画毕。志心斋童女随力献五供养。若阿阇梨依此[巾*(穴/登)]法。白日对日作。夜分对月作其观想。复将此菩萨[巾*(穴/登)]。于寂静之处安置于彼[巾*(穴/登)]前。以白檀或衢摩夷。作曼拏罗诵真言。散花献璎珞幡盖花鬘。燃灯烧安悉香。及种种饮食供养。或用阏伽钵或螺杯或金银铜铁等器供养。次结毗卢大印安自身上诵本真言请召摩里支菩萨真言曰。

唵(引)摩(引)里支(引)曀呬曳(二合引)呬。

请召已作观想。如观[巾*(穴/登)]像而无有异。时即献五种供养真言曰。

唵(引)摩(引)里支(引)祢(引)嚩多(引)曳(引)阿怛啰(二合)散儞呬多(引)弥(引)婆嚩阿努啰讫多(二合引)弥(引)婆嚩酥睹(引)瑟也(二合引)弥(引)婆嚩酥布(引)瑟也(二合引)弥(引)婆嚩萨里嚩(二合)悉(切身)左弥(引)钵啰(二合)野蹉。

献供养已。用白檀涂花鬘。严饰阏伽瓶。以手捧擎诵真言八百遍。献阏佉瓶。如菩萨与自灌顶。即作是言愿我于今速成真言法。发勇猛心如摩里支菩萨。复作观想诵真言一洛叉得见祥瑞或[巾*(穴/登)]像震动或灯焰增明。或闻妙香或见炽火。或见青烟或见光焰。如不见祥瑞。复诵真言一倍至三倍必有祥瑞。乃至一俱胝必见成就。得菩萨现本相施彼所愿。令得所求成就。或是圣剑眼药革屣牛黄隐身丸药圣药神通等。皆得殊胜最上。若圣剑得成就者。手执圣剑即得一切持明天主。与诸天女长受娱乐。此名圣剑成就。若眼药得成就者。以药点眼。所有一切世间天人阿修罗等以眼视之。彼等有情皆大欢喜深生敬爱。此名眼药成就。若革屣得成就者。着此革屣经一日中。行一千由旬复还本处。此名革屣成就。若牛黄得成就者。以此牛黄点于额上。令身能变种种形相。众人见之皆生敬爱。此名牛黄成就。若丸药得成就者。以药含口中。令自身如大药叉。变现形相能行大地。此名丸药成就。若圣药得成就者。所有一切物。以药点之皆成黄金。亦能成就金刚之体。此名圣药成就。而圣药之力亦能得长寿神通天身。除一切病苦变种种身相。如摩里支菩萨神通无异。如是之法一一须于摩里支菩萨[巾*(穴/登)]像之前。持诵作观想。结志坚心方获成就。此等成就之法。皆是毗卢遮那佛说。

复有成就法。亦令国王生其敬爱。用赤檀牛黄恭俱摩。于摩里支菩萨[巾*(穴/登)]像足下。书彼王名。持诵者自着绯衣。献赤色花烧安悉香供养菩萨。即作观想。手持钩索牵彼人来。令彼礼拜心怀惊怕。如是想已以真言王大力。于三日之内自来供养。

复有成就法。持诵者于菩萨[巾*(穴/登)]像前。出自身血和合牛黄供俱摩。书彼人名复书摩字围绕。于摩字外复书四个悉怛哩(三合引)字围绕(悉怛哩是三合字梵字是一个今四个字即十二个华字也)。于此四个字外。复书制字围绕。烧安悉香诵真言八百遍。作观想彼人在风轮上坐。以手持于钩索牵彼而来。作观想已。彼人虽在一千由旬外。亦来降伏。

复有成就法。用一男一女死尸。同烧为灰。取此灰及熟迦卑他果子为粖。萨惹啰娑香水马汗佛舍利少许。就鬼宿直日同合为丸。观想此药如在日月火中。对摩里支菩萨前。诵真言加持。含药口中即得药叉神力。能变身相行世间中。

复有成就法。用黑猫儿身上垢汗及眼内黑睛。老乌眼黑猪左耳血佛舍利少许。于鬼宿直日同合为丸。亦观想此药如在日月火中。对摩里支菩萨前。诵真言加持。含在口中能得欲天快乐。

复有成就法。用黑土枭眼老乌眼獯狐眼黑俱计罗鸟眼佛舍利少许。取嚩日哩木内汁。就鬼宿直日同合为丸。亦观想此药如在日月火中。对摩里支菩萨前。诵真言加持。即含口中而得隐身。人不能见不能擒捉。不能禁制不能劫盗。火不能烧冤家不得其便。若志心持诵真言加持此药。得隐身最妙。

复有成就法。能令童男童女入悟。了知过去未来之事。或童男或童女年十二岁者。身貌端正眼相端直。就无人寂静之处。洗浴洁净身着白衣。以白檀涂身花鬘严饰及令烧香。阿阇梨以衢摩夷涂曼拏罗。安彼童男童女坛中。诵真言八百遍而作加持。诵真言已复作观想法。想彼童男等心中有一月轮。轮中有一[牟*含]字。深红色如火。作此观想已。发勇猛心如摩里支菩萨。手执铃杵烧安悉香。经一刹那间即得入悟。自然通一切之事本真言曰。

唵(引)摩(引)里支(引)阿(引)吠舍野阿(引)吠舍野度曩度曩剑波剑波剑波(引)波野剑波(引)波野钵怛览(二合)誐里(二合)怛曩(二合)誐里(二合)怛曩(二合)吽摩(引)里支(引)娑嚩(二合引)贺。

复有成就法降伏恶龙。若国土大旱必有恶龙。制伏云雨侵损苗稼。今此经中有最上真言三摩地。名曰大雨。若人持诵即得大雨。滋益一切苗稼及草木等皆令增长真言曰。

唵(引)摩(引)里支(引)尾布罗钵啰(二合)嚩里曩(引)诣(引)曩(引)誐贺里(二合)乃焰(引)里帝(二合引)入嚩(二合)罗入嚩(二合)罗萨里嚩(二合)曩(引)誐(引)贺里(二合)乃野枳隶枳隶曩(引)誐俱罗尾持鑁(二合)娑儞萨里嚩(二合)努瑟吒(二合)曩(引)誐贺里(二合)乃野(引)儞那贺那贺萨里嚩(二合)努瑟吒(二合)曩誐婆嚩曩钵左钵左钵(引)左野钵左野萨里嚩(二合)努瑟吒(二合)曩(引)誐(引)阿(引)讫啰(二合)摩阿讫啰(二合)摩萨里嚩(二合)三母捺啰(二合)娑(引)誐啰尾摩隶(引)尾托啰(二合)摩摩贺(引)曩(引)誐帝惹嚩里娑嚩(二合引)贺。

此真言名普光闪电龙心陀罗尼。若志心持诵必降甘雨。复有陀罗尼名曰正道。若能持诵亦降甘雨。真言曰。

怛儞也(二合)他(引)唵(引)摩(引)里支(引)左吒左吒尾左吒尾左吒秫攞(二合)他秫攞(二合)他舍嚩里唧致娑嚩(二合引)贺。

诵此真言用白芥子一百八个于龙。池内而作护摩即得大雨。

复有成就法。用萨惹啰娑香药及蜜。诵前真言二十一遍。烧香以献龙王。次作曼拏罗周回画龙。开四门每门安七食钵。置种种饮食及诸花果一一供养。复安四阏伽瓶四出生钵。四香炉烧安悉香燃八盏灯。阿阇梨于曼拏罗东门作护摩法。用白芥子盐同合和。以迦罗尾罗柴火。作护摩八百遍。南阎浮提一切龙神。皆发善心降于甘雨。

复有成就法。用白芥子油蜜迦罗尾罗花龙花。合和为丸。诵真言八百。药一千丸送入龙池。一切龙神皆生欢喜即时降雨。若不降雨彼一切龙速得头痛。受大苦恼不久破坏。

复有成就法。取灰三五升。用醋和泥作丸一千。诵真言六十遍。送入龙池之内。一切诸龙皆大惊怕。即时降雨普滋草木。如不降雨身速生病及坏眼目。

复有成就法。用莲花优钵罗花雌黄铜粖白芥子钵罗阇火沙糖水。合和为丸如枣核子大。诵真言八十遍加持。如天旱时送药七丸。入龙池之内即降甘雨。经七昼夜而不暂歇。如不降雨一切龙池其水涸竭。令彼诸龙心生热恼。或就龙池边用药一丸。安竹竿上或安幢上。以青线系缚。复书真言亦安其上。即降大雨昼夜不住。若欲雨止即去其药。

复有成就法诵此真言。

唵(引)摩(引)里支(引)酥没啰(二合)帝(引)嚩日啰(二合)冻尼弥隶弥隶娑嚩(二合引)贺。

诵此真言以泥作龙。身长八指具有九头。以朱砂装画。于龙项之上系其彩幡。即作曼拏罗。四方之位散花焚香献白食供养。以石榴枝拂拭龙身二十一遍。次诵真言一千八遍已。称彼龙名复诵真言。以石榴枝拂拭龙身。其龙不乐本宫而来降伏。若不速降雨令得命终。

复有成就法。用白芥子诵真言一千八遍。加持芥子掷击龙身亦一千八遍。其龙自然举头而行。复以石榴枝击彼龙身。龙即方住口出二舌。至其夜分龙现本形。及一切龙悉皆降伏。时持诵者一切所欲之事。龙即随顺不敢有违。

复有成就法。亦令龙王降雨。用乳及白芥子。逐日加持真言一百八遍。即周回散白芥子。其真言曰。

怛儞也(二合)他(引)唵(引)摩(引)里支(引)左吒左吒尾左吒尾左吒秫拏(二合)他秫拏(二合)他舍嚩里唧致娑嚩(二合)贺。

如阿阇梨依前法持诵供养。若阎浮提内一切龙神。不为养育众生降其甘雨。即别诵三昧正道陀罗尼一七遍。复用白芥子一百八诵前陀罗尼。咒彼龙池即作护摩。时一切龙宫眷属。皆得热恼锁骨零落。陀罗尼曰。

曩谟舍(引)吉也(二合)母曩曳(引)怛他(引)誐哆(引)野怛儞也(二合)他部祭(引)部祭(引)怛怛嚩(二合)部祭钵啰(二合)嚩啰部祭(引)三满哆(引)迦(引)啰部祭(引)睹啰娑嚩(二合引)贺三摩野散祖(引)那儞(引)娑嚩(二合引)贺曩誐啰散祖(引)那儞(引)娑嚩(二合引)贺。

若天旱至极久不降雨。用阿里迦木白芥子酥酪迦罗尾罗花。诵前真言作护摩一千八百遍。或就龙池或就井边作法皆得。一切龙神必降大雨息除灾害。
