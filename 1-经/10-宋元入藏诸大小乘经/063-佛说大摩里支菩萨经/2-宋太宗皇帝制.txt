
大矣哉。我佛之教也。化导群迷。阐扬宗性。广博宏辩。英彦莫能究其旨。精微妙说。庸愚岂可度其源。义理幽玄。真空莫测。苞括万象。譬喻无垠。综法纲之纪纲。演无际之正教。拔四生於苦海。译三藏之秘言。天地变化乎阴阳。日月盈亏乎寒暑。大则说诸善恶。细则比於恒沙。含识万端弗可尽述。若窥像法如影随形。离六情以长存。历千动而可久。须弥纳藏於芥子。如来坦荡於无边。达磨西来。法傅东土。宣扬妙理。顺从指归。彼岸菩提。爱河生灭。用行於五浊恶趣。拯溺於三业途中。经垂世以难穷。道无私而永泰。雪山贝叶若银台之耀目。岁月烟萝起香界之自远。巍巍罕测。杳杳难名。所以道资十圣。德被三贤。至道起於乾元。众妙生乎太易。总繁形类。窍凿昏明。绝彼是非。开兹蒙昧。有西域法师天息灭等。常持四忍。早悟三乘。翻贝叶之真诠。续人天之圣教。芳犹重启连偶昌时。润五声於文章。畅四始於风律。堂堂容止穆穆辉华。旷劫而昏垫重明。玄门昭显轨范而弥光妙法净界腾音。利益有情俱登觉岸。无成障碍救诸疲羸。冥昧慈悲。浩汗物表。柔伏贪狠。启涤昏愚。演小乘声闻合其仪。论大乘正觉立其性。含灵悟而蒙福。藏教缺而重兴。幻化迷途。火宅深喻。虽设其教。不知者多。善念生而无量潜臻。恶业兴而随缘皆堕。调御四众。积行十方。澍华雨於金轮。护恒沙於玉阙。有顶之风不可坏。无际之水弗能漂。澄寂湛然。圆明清净之智慧。性空无染。妄想解脱之因缘。可以离烦脑於心田。可以得清凉於宇宙。朕惭非博学。释典微闲岂堪序文。以示来者如縻萤爝火。不足比之於皎日。将微蟊量海未能穷尽於深渊者哉。
