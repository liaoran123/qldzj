
尔时世尊。作如是观。说如是法。现如是神变已。会中复有金刚手菩萨从座而起。绕佛三匝却住一面。右膝着地合掌恭敬。白佛言世尊。我等闻如是法。见如是神变。学如是秘密法门。当有何果。尔时世尊闻如是已默而不答。世尊口中放六色光。遍覆三千大千世界。一一光中化无量佛。尔时金刚手菩萨。与诸众会皆见神变。咸生欢喜恭敬礼拜。经须臾顷其六色光。乃于世尊顶门而入。金刚手菩萨复白佛言。世尊有何因缘现如是光。世尊告曰汝当谛听吾为汝说。汝若依此法门而修行之。决成正觉亦放是光。能现如是大神变事得果圆满。金刚手若将来世国王大臣长者居士婆罗门等。若有国王灾难起时。依此大曼拏罗法。请具慈悲喜舍五阿阇黎师建此坛场。欲建坛场。先选殊胜及自爱乐之地。或华园地或左右水流之地。或郭外伽蓝之地。或旷野平川之地。或山崖中平地。如随处地之不净取尽不净杂土。取河中净沙填其坛地而作坛场。既选地已。阿阇黎师加持生饭先安土地。以净细索自方封量。随坛主力坛场大小。或四肘八肘十六肘二十一肘。既封量已。阿阇黎等着新净衣。以金刚橛四角钉之。先自于东南角至东北角。以锹各开少许坛土。然可令净人自方下手。取土直至水际。或力不及取至元土。然用四宝末[打-丁+宋]之。却着河中净土填之以成其坛。握上净人并令沐浴。着新净衣食三白食。如力不及净饭亦得。至坛圆满。其坛高一肘量。想半肘在坛之下。坛高半肘。于半肘内取二廷为高量一廷为水池。然以净土及野田乳牛粪。相和埿坛。随坛主力以盖殿堂。如力不及草舍亦得。而开四门。门去其坛相去四步。去坛二步以为坛界。界内供养。界外二步为行道处。然以乳牛野粪净水相和。净帚扫坛已。于坛堂外八方以净塼石埿八莲台。各安生饭一分。每日晨昏二时换其生饭。上下二方于本尊面前台内。共置生饭三分。然于四门莲台外。各安护摩炉。其炉东圆南三角西以半月形北用炉。四方各一阿阇黎以护摩供养。如力不及一二阿阇黎亦得。更或不及一阿阇黎。于本尊前莲台之外。面向本尊运心普供养坛场诸圣众。轮王阿阇黎等。凡建大坛开启道场。预选白月吉日二月八日十三日十五日。阿阇黎等并预结净香汤沐浴。上下新衣食三白食。阿阇黎等以自右手肘。量其肘量肘至忍峰。余横四指为一肘量。夫为坛法有三重界。四肘量坛。内一重界。方二肘量。第二第三各一肘量。八肘量坛。内方四肘。第二第三各二肘量。十六肘量坛。内方八肘。第二第三各四肘量。二十一肘量坛。内方十肘量。第二第三各五肘量。余一肘量第三界外为二龙王(地其二龙王首各句本尊)前外门左右而住。二龙尾各居本尊后外门。尾相绞住。阿阇黎无论大小坛。先用吉祥线念本尊真言加持一七遍。用朱砂染。据坛大小尊位拼量。用净水洒坛尊位。各以手摩。次涂香洒坛尊位。然布杂华亦想种智。次用六彩色末。[打-丁+宋]内院六佛位。东青南黄色。西红北绿色。中白紫二色。再以涂香洒。更用七宝末。[打-丁+宋]坛内外诸尊位。复布杂华烧香供养。五阿阇黎各于随门。每日寅午昏三时课诵供养。供养饭一十分。如前莲台供养。佛饭五分。预供养一月。如力不及。量时多少。随分供养。预算吉日开于粉坛。先于内院中安佛舍利塔。东释迦牟尼如来。左羽仰于心。微曲于方指。右羽竖右奶。微曲于戒指。名为最胜印。南毗卢遮那佛。西无量寿佛。北阿閦佛。此四佛及舍利。居坛内院次第粉布。复有八菩萨。观自在菩萨妙吉祥菩萨。金刚手菩萨虚空藏菩萨。大悲菩萨地藏菩萨。金刚萨埵菩萨弥勒菩萨。此八菩萨次第粉布。居内院四门外佛前左右而坐(印契如经)复有四天女。预排生饭四分。以六彩色[打-丁+宋]之。念普请四大天女真言加持一七遍(真言如经)法语天女主宝天女吉祥天女。降魔天女此四天女次第。粉居第二院内四隅而坐。法语天女左手捧经右羽执华。主宝天女左手擎宝器右羽如施宝。吉祥天女左手捧宝瓶。右羽把笔势如画吉祥相。降魔天女左手擎果实。右手执金刚轮。微啮于下唇斜目视果实。粉是相已。坛场主供养四天女。法语天女求智慧。主宝天女求富贵。吉祥天女求随愿。降魔天女求无障。五阿阇梨各遥想坛以水洒之。及洒涂香散华烧香。各于本尊而申供养。课诵加持满一昼夜。中门阿阇梨令坛场主。香汤沐浴着新白衣。入坛场内烧香散华忏悔发愿。回施坛场所有功德。普沾一切有情皆成佛道。然排五甘露水四铁末七宝末。共一两七分半共盛一器。四门阿阇梨各加持已。轮王阿阇梨最后加持。以吉祥草搅之。与坛场主吃。方令亲自然灯烧香果实香汤种种供养已。据内坛及第二院尊位。然灯各一香炉每门各排。佛左右菩萨饭三分供养。每隅生饭一分供养天女。满一昼夜已。次粉月轮形(白色)次日轮形(红色)次金刚轮形。随坛大小现羯磨半杵形。次粉随坛大小。现杂色莲华叶形。次粉随坛大小。现宝轮形如红光焰。次第三重界。自方四面各开一门。其界上粉诸[番*去]彩色。想如杂宝楼阁。然轮王阿阇梨教诲坛场主。汝唯生欢喜莫生轻慢。所有财宝尽心舍施。勿生悭吝供养坛场圣众。次坛四隅粉四天王。东南延寿天王。左手执螺右羽把剑。戴冠被甲坐宝山。收左足垂右足。西南隅护命天王。左手按宝瓶右羽把钺斧。戴冠被甲坐宝山。西北隅吉祥天王。左手扶童子右手把剑。戴冠被甲坐宝山。收左足垂右足。东北隅富贵天王。右手掌佛塔。先粉一宝匣内见杂宝。安右手。下右手以宝垂手施势。然东门内粉金刚王大天。西门内粉黑大天。南门内粉大自在天。北门内粉大大天。金刚王大天右手降金刚杵左手按左腿。一面三眼青白色。坐收左足垂右足。黑大天右手执三铦戟左手按左腿。一面三眼黑色。坐收左足垂右足。大自在天右手执奢刀横于左手。一面三眼金黄色。坐收左足垂右足。大大天一面三眼白色。右手以金刚杖头刺地。根搭右髆上。左手按左腿。坐收左足垂右足。然用金瓶九只。内院中心安一。四隅各一。内院四门界上各一。瓶内所用诸物色等。及各加持如经所说。各安白伞盖及各时华莲华等。各安瓶衣一对。第三界内如法画粉。想如宝楼阁。四隅各粉宝树。界外粉海水。水内画粉八大龙王。次有地位粉七金山。大坛粉已。再排佛饭及菩萨饭。与佛同等。余诸天位各排生饭。铃杵八副。于第三院界外四门四隅各安一副。涂香合子随铃杵各一。香炉八只。阏伽瓶八只亦随铃杵。安置其阏伽瓶各衣一对。复用净瓶八只各盛净水。亦安四门四隅。然合三十二种烧香。然八酥灯。各安四门四隅。然排六十四串贯华。每一串线一肘半量。复用五色线阑裹大坛。用前贯华分布线上。四门左右及四隅。安置以乳牛野粪。于坛场海水外。据坛上随方尊位。以乳牛粪涂成小坛。用水净之。次以涂香洒然散时华。想供养坛上随方圣众。请坛主所有供养香灯果实。并于小坛所各申供养。寅时沙糖酥乳酪粥等。每面各用十六净器。盛上件物等供养。斋时以粳米饭欢喜团等八十味饭。亦每面各用十六净器盛上件物等(供养昏时天龙八部生饭十分以粳米饭乳糖酥酪乳菜各用)少许以十净器盛之。四方四隅上下十方供养。然以瓦坏碗二只。先以黑盐盛一只内。次桦皮上书五佛种智字。求一切事成书毗卢佛种智字。求长寿书阿閦佛种智字。求富贵书宝生佛种智字。求智慧书无量寿佛种智字。求降伏书不空佛种智字。于种智字内书坛场主小名。书已安黑盘内以红盐覆。次一只合盐碗上。以红线上下绞二十一。匝白手帕子盖已用净水洒。次涂香净以杂华散。烧润乳香而申供养。轮王阿阇梨于本尊前。左手掌坏碗右手掏数珠。昏时念普请八大天真言加持一万遍(真言如经)或一昼夜。置坛中心舍利塔。所安置其碗。亦看坛主求事安置。至散道场后阿阇梨解碗线。当解之时想拔弟子出于六道轮回。盐与弟子吃。或水内置少许洗弟子手面。弟子当洗之时。自想洗六尘烦恼。或不解其碗别安功德堂内恒常供养。寅午二时烧檀香等。供养坛场圣众。夫为供养先佛次菩萨后一切天龙八部四大天王四大天等。常以生饭供养五阿阇梨。各想自身为随方佛敕天龙八部。受道场主种种供养。阿阇梨等粉坛成已。每日四时想往上方。请佛菩萨及大天等。入粉成坛依位而坐。如力不及。每日三时供养。开道场已至散道场。如或来日散。今日早晨五阿阇梨。共于坛西面向东坐。轮王于中坐。莲华阿阇梨南坐。宝阿阇梨次南坐。金刚阿阇梨于轮王北坐。羯磨阿阇梨次北坐。五阿阇梨各念随方佛真言一万遍。菩萨真言一千遍。口诵真言心专想佛菩萨身光赫奕。既课诵已。阿阇梨等各随方坐。振铃课诵献诸供养已。然各入观。想与道场主忏悔劝请随喜回向发愿。其阿阇梨等在于观中。或身森然或身汗出。或于梦中见吉祥事。或于空中赞叹吉祥事。或道场主自有上事皆是大吉祥也。然可出观同前。与道场主忏悔发愿等。及申供养不圆满事课诵误错。各于坛前为坛场主忏悔求吉祥事。至五更后阿阇梨等及道场主。各自沐浴及盥漱已。与道场主布置灌顶。道场主且令别净室中立。西门阿阇梨令道场主发菩提心。行慈悲喜舍授三昧耶法。种种教诲问道场主云。上来之事汝能持不(三问三答)宝生阿阇梨与弟子系夹罗缯帛。引弟子东门拜次南西北礼已东门礼中方及烧香已。令弟子开金刚合掌如捧物势。内捧时华令往坛上掷之。随华认尊。认已。金刚阿阇梨教诲弟子。心不贡高及不为未入坛场人说。说者获金刚罪。金刚阿阇梨与解缯帛已。宝阿阇梨引弟子往南门。令右膝着地胡跪合掌。弟子面向于坛。阿阇梨背坛而立。阿阇梨想自身为宝生本尊。以菩萨瓶灌顶。或以商佉水灌顶已。羯磨阿阇梨引弟子绕坛七匝五门礼拜。烧香饮食种种供养。然以种种施利献坛场圣众及诸天等。五阿阇梨施财任力多少勿量价利。羯磨阿阇梨令弟子于北门面向坛。右膝着地胡跪合掌。阿阇梨背坛而立。以杵指弟子身顶如经所说。想诸佛圣贤种智字已。最后指弟子心。自念本尊真言三遍。以金刚杵横弟子合掌手。以弟子禅智捻之。阿阇梨以忍指。安弟子合掌手心。余四度执弟子合掌手八峰。左羽振铃念五佛赞(赞如经说)阿阇梨自与贯华生饭一分。安弟子面前。所排香华灯涂种种供养。阿阇梨自与带冠。及前所排物等供养弟子。师自执镜于弟子面前。令弟子觑镜已。莲华阿阇梨云。弟子见镜中自己影像。须想自身。当灌顶时无常之身。如获常身想同佛身。语已弟子即起。莲华阿阇梨令弟子。念所认本尊真言。或常持诵或六月已。或弟子广求教法随意与之。斋时饭已。莲华阿阇梨与弟子说上来所授教法。至昏时五阿阇梨共排生饭十分。各于随门加持供养轮王阿阇梨加持供养上下二方已。道场主排五童男五童女。五金鞍辔马全五乳牛。并施五门圣众。每门施无税地并苗各四亩稻大小麦等。余苗不得。五床五褥新衣五对。鞋五緉五护摩子。铃杵五副绫罗杂经金银七宝等。并施五阿阇梨前。其阿阇梨等各背坛而坐。各自想身为随门本尊。受弟子施利。施利物等各置阿阇梨足边。弟子烧香先东门礼阿阇梨。礼已。师自右手接弟子右手。引往南门阿阇梨处。礼已。东门师引已。依本位而坐。下皆准此。引至北门礼已。北门阿阇梨以自右手接弟子右手。往东门礼中方阿阇梨已。令弟子东门右膝着地合掌而坐。五阿阇梨共在东门随方而立。自执随方瓶。弟子在中。五阿阇梨各想身在随方。念奉送圣众真言三遍已(真言如经)羯磨阿阇梨云。弟子须自想身居坛中心而坐。想坛如殿阁。五阿阇梨亦自想奉送圣众。居空一拍手声已来而住。五师各自执随方瓶齐灌弟子顶。中方师瓶灌弟子顶。口令弟子饮之。羯磨师云五师灌弟子顶。弟子想为五佛灌顶。五师当灌顶时。各想自身如前空中五佛。灌弟子顶已。令弟子起从东门拜坛场。每拜已。随门阿阇梨各捻坛上彩色末。与弟子摩顶。及与弟子自吃少许。随门师云弟子自想身为随方佛身。至北门拜。再至东门拜中方已。然谢五阿阇梨。后五师同聚坛彩色于中方白伞盖下。想为塔形。聚彩色时。五师各想如成佛塔。聚已五师随方各随分香华供养已。任意经行。至来日以彩色安净物中。结彩楼置在内。令净人沐浴着新衣舁。广排威仪幢旛螺钹音乐前引。后五阿阇梨及道场主。同送坛粉于河潬中。造佛塔形而开四门。每门作随方佛。中门想成佛形。五师各于随门。广作种种法事供养。满一昼夜三时课诵。及烧护摩供养。五师为弟子及眷属等。发愿忏悔回施功德。普沾一切众生同成佛道。既回施已。弟子送五阿阇梨归于精舍。至三日后五师再令弟子。于坛场处办随分供养。以乳牛粪而成小坛。上安钞锣中安舍利塔。以一净物抬塔令高。次以河水置钞锣中。当下水时五师各想沐浴五佛。然四方各排佛饭一分生饭一分。东方二分灯各一盏香炉各一。五阿阇梨各掷时华一百八遍置钞锣中。轮王阿阇梨以铁匙子献于乳饭。遍数临时。亦置水中想安佛口内。五师各振铃种种法事供养已。生饭弃净处佛饭赐贫士。钞锣内所有供养物等。来晨送于河中。至第七日五师再办随分供养。加持及祭土地已。五师自去坛埿皮送于河中。其坛上土。道坛主令净人送于净处。

尔时释迦牟尼佛说是坛场秘密法已。告金刚手菩萨曰。若有国王大臣长者居士婆罗门等及诸四众。依法建此坛场受大灌顶行如是法者。是真法王之子。此诸人等所有曩劫五无间罪。十不善业一切重罪皆得消灭。国有灾难亦自殄灭。譬如积薪万束难消一星之火。十波罗蜜皆得圆满决定无疑。所获利益难可具宣。此法王子等诸佛如来皆共赞叹。此人不久决成正觉。命终之后生于西方极乐世界。得见无量寿佛。闻不退法与佛同等。若复有人以坛场内加持之水。沾洒人等依师教诲。行如是法命终之后。十方净土随意受生若复有人建此妙吉祥坛。依师灌顶教诲加持。才行是法此人现世。天龙八部恒来拥卫无不宗奉。四大天王亦来拥卫如护诸佛。此诸行人游履之处四大天王及诸眷属臣从。预布天衣而为履践。常与行人以为给使。此诸行人起大悲心未愿成佛。且愿于当来世作大轮王拥护佛法。常行十善利益众生。成愿作大小国王身。恒以正法化人。亦愿作大法师开人耳目。转大法轮出利众生。所愿乐者悉皆满足。尔时世尊复告金刚手菩萨。我说是法非吾所宣。乃是过去诸佛同共宣说莫生疑难。若复有人求如是法听闻受持者。先建妙吉祥坛。一一诸佛前及坛场圣众。各生殷重心各办诸供养。受大灌顶已而得听受持。所作利益事乃至极少分。并回施众生愿成无上果。若复有人不依师教诲不建此道场不受大灌顶。终勿令见闻亦勿得入坛场。若复有人窃盗听是法广招无量罪。若复有人受是法已。以二手捧传教师右足安自顶上。传教师曰汝自今后观一切众生常起大悲心。长者为父母想小者作弟妹想。所有一切香华灯涂诸供养物。运心供养坛场圣众。及供养一切众生。与供养佛勿得有异。悉皆平等乃至异类。先想诸佛在异类身。有白伞盖上有宝楼阁。及想沐浴佛。浴佛甘露水返浴于异类。承此诸功德。悉得离轮回皆获佛种子。若有于此法心生疑慢者。勿得为宣传。若有于此法不惜于身命。乃至殷重心志求于此法。传教阿阇梨勿生吝法心。
