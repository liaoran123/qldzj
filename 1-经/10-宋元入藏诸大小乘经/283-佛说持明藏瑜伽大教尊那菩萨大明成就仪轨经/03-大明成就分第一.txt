
尔时世尊言。此大毗卢遮那如来瑜伽大教。若有善男子。乐欲修习诸成就法者。应于是教尊那菩萨大明法中。一心专注精勤修习。于所愿求无不成就。若有行人。欲作最上殊胜成就者。先于大海岸边。诵尊那菩萨根本大明。造沙塔六洛叉得数满已。于所求事必获成就。

复次若欲求见观自在菩萨。或多罗菩萨或金刚手菩萨等。如前修习。是诸菩萨必为现身。安慰行人与满所愿。乃至或作敬爱等法。或求种种圣药。或求阿苏啰王位。或求持明天位。如是之事必获成就。若久久修习专注不退。乃至菩萨之位亦可获得。

复次行人若于佛塔前或菩提道场。所持诵大明一俱胝。诵数满已得阿罗汉。现身与语获大利益。此后与阿罗汉同行亦同其威德。又复行人往前正觉山顶。于佛塔前常持钵食。诵大明一俱胝。诵数满已。得见金刚手菩萨。菩萨自引行人人吉祥门。告行人言汝入此门。无诸魔难所求愿满。离一切怖受大快乐。而于将来得见慈氏。闻说妙法证菩萨地乃至或得阿吠嚩哩底迦菩萨之位。又复行人或往尾补罗山顶。一切洁净常持钵食。于有舍利像前。随力备办香花灯涂而作供养。诵大明三洛叉。至数满已。行人别备广大供养。行人倍加洁净斋戒。至十五日竟日连夜持诵不辍。金刚手菩萨决定现身引接行人。往自本宫及游吉祥门。令行人入得延寿命齐于日月。又复行人往三道宝阶佛塔之处。常持钵食右绕佛塔。诵大明一俱胝。诵数满已。得见无能胜及诃利帝等所求如意。其诃利帝接引行人。往自本宫与种种圣药。其无能胜现身。为行人说法令证菩提道及授与圣药。变行人身具殊胜相。及得一切菩萨接引证道。乃至速坐菩提道场。此尊那大明。乃是一切如来及诸菩萨同所宣说。能与众生作大利益。乃至获得无上正等正觉。

复次若有众生。作大恶业无有善种。于菩提心无由生起。菩提分法永不获得。如是之人忽遇知识。诵此大明一历耳根。重罪减劣善种即生。何况行人恒常持诵专注精勤。如是之人求成就者决定获得。
