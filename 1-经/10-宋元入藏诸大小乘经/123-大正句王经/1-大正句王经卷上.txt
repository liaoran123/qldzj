
如是我闻。一时尊者童子迦葉在憍萨罗国。游行次第至于尸利沙大城之北尸利沙林鹿野园中止住。是时有王名大正句。都尸利沙城。其王先来不信因果。每作是言。无有来世亦无有人复无化生。常起如是断见。

尔时尸利沙大城中有大婆罗门及长者主等。互相谓曰。云何此沙门童子迦葉。来至此城之北尸利沙林鹿野园中。是时尊者迦葉于彼城中名称普闻。而彼城中一切人民。素闻迦葉善说法要。常说种种深妙之义。已得无病常行头陀。是即应供是大阿罗汉今既来此。我等宜共往诣彼林礼觐供养。于是城中大婆罗门及长者等。咸出城北往诣尸利沙林鹿野园中欲伸参问。

尔时大正句王在高楼上。遥见城中婆罗门长者等同共出城。行诣城北往尸利沙林鹿野园中。王既见已问侍臣曰。云何城中婆罗门长者同共出城。诣尸利沙林鹿野园中。侍臣白王。有一沙门名童子迦葉。游化至此大城之北尸利沙林鹿野园中而为止住。是故城中诸婆罗门及长者等。同共出城礼觐供养。王闻所奏即谓侍臣。汝可往彼宣告彼众婆罗门及长者等。汝宜且止须臾小待。我今速至当与汝等同共往彼。礼觐沙门童子迦葉。何以故。如我意者。或恐汝等婆罗门长者。为彼沙门童子迦葉邪法引导。不依智识妄称有人及有他世。复有化生。时彼侍臣受王敕已。往婆罗门长者处宣示王敕。谓彼众言。正句大王宣告汝等且止须臾。我当速至与汝同往。礼觐沙门童子迦葉。人众受敕不敢前进。尔时侍臣传王命已。复还王处而上奏言。臣适奉命往婆罗门长者众处具传圣旨。令婆罗门与长者等且止须臾。王今速至当与汝等同礼沙门童子迦葉。彼众奉命已止不进。时正句王严整车驾出于宫城。与婆罗门及长者众同共往诣尸利沙林鹿野之园。王心憍慢所乘车驾至不通处。方乃下车徒步而进。行至园中尊者住处。时正句王与婆罗门长者众。等见于尊者童子迦葉。初未信重不甚恭肃。王与尊者互伸问讯退坐一面。时婆罗门长者众等。见王如是亦微郑重。咸共相与围绕而住。

尔时大王即伸问言。尊者迦葉。当听我语。如我意者。无有来世复无有人亦无化生。我意如是。尊者云何。迦葉答言。王若乐闻如是正义。先当诚心谛信而住。王即报言。唯然受教。

尔时迦葉告大王言。王见日月为有无耶。此世来世于理显然。不委大王。当云何见当云何闻。王言。迦葉。若此日月此世来世。如我见闻同于尊者。迦葉复言。如王所见。日月为有来世亦然。大王。不应执如前见。迦葉复言。大王。如沙门婆罗门乃至应供世间解等。须知定有若因若果此世来世。以智自通如实了知。大王。不应如前执于断见。

尔时大王迷执未省。谓迦葉言。汝今云何作如是言。如我意者实无来世。而汝迦葉勿复强言。

复次迦葉报大王言。即今王身为有无耶。如王此身以为有者。云何断见言无来世。当以何喻证于此理。大王答言。尊者迦葉。我今有喻证于此理。今身是有来世即无。王言。迦葉。如我亲属或染疾病。缠绵既久将趣命终。我时往彼问讯告言。汝病深重定知不可。若是殒殁切有相嘱。我闻沙门及婆罗门先有是言。若人破戒造恶业者。命终之后堕于地狱。如沙门婆罗门等言若真实。汝等亲属命终之后必堕地狱。何以故。汝诸亲属破戒造罪。以此当知定落恶趣。若在恶趣当遣使来。或复自来告语于我。今在地狱极受苦楚。汝若来报我必往救。但有去人曾无来者。迦葉。如我之意以此为喻定无来世。

迦葉报言。大王。此喻虽陈未为正说。我今问王。譬如有人犯于王法。为巡守者执之。将至王所而白王言。是人违犯如是之罪不敢隐覆。王闻所奏即敕有司。令将罪人反缚两手牢固其身。驱往四衢多人聚处。鸣鼓告示。今此罪人犯如是法。东西南北遍于城内咸使闻知。后将出城。依法处断。有司奉命。即将罪人。反缚两手牢固其身。驱往四衢多人聚处。鸣鼓告示。今此罪人犯如是法。东西南北遍于城内。准王宣命处处告示。仕庶知已驱领出城依法处断。如此罪人。临赴法时告监守言。愿垂哀愍放我少时。暂至家中辞别亲属。大王。彼监守人。还敢暂放令归家不。王言。不也迦葉。设使此人种种哀切。彼监守人亦不敢放。何以故。王法所录无容暂赦。

尊者迦葉复言。大王。王诸亲属以罪业故。命终之后堕地狱中。以其罪业常受苦楚。是诸罪人告其狱卒。乞暂相放还归人间。至于王所求王救苦。大王。是地狱卒还肯放不。王言不也。迦葉复言。大王。义同世间无暂放理。大王。勿将此喻同于来世。执断见者非为正理。是故当知。有今世者定有来世。乃至沙门婆罗门应供世间解。以智自通。了知真实。不应更执如前之见。王复报言。尊者迦葉。斯言非当我意未允。不应更言实有后世。

复次迦葉报大王言。王意如是。勿更有喻可为证耶。王言。迦葉。我今更有亲属之喻可以为证。迦葉。如我亲属染于重病。将其命断还当付嘱告病人言。我闻沙门及婆罗门常作是说。若人持戒修诸善法。或有惠施三轮清净。见他殊胜不生嫉意。是人命尽生于天界。若彼沙门及婆罗门所言诚实。汝之命终必生天界。何以故。我观于汝常具戒品及修善法。三轮清净而行惠施。仍于他胜不生嫉意。以此当知定生天界。若得生天当遣使来。或复自来用报于我。即今已得生于某天受于快乐。迦葉。我诸亲属若实生天必来相报。云何亲属但见终殁无来报者。以此当知。定无来世。迦葉告大王言。我今亦欲重说譬喻。令王得见实有来世。大王。譬如秽坑臭不可近。时有一人误堕其中。臭秽难堪方便得出。身既出已即用诸香煮水沐浴。复以涂香以涂其身。身既香洁。又以殊妙迦尸迦衣及珍宝花鬘庄严其身。住于家中受其快乐。大王。于意云何。如是之人还复乐入前秽坑不。王言。不也迦葉。彼秽恶坑人非所乐。迦葉复言。大王。彼人生天亦复如是。既得生天。岂复更思还来人间。

复次大王。人间百年等忉利天是一昼夜。大王亲属修诸善法。既生天界昼夜受乐。岂复更思还来报王。我生天界昼夜受乐。大王。汝与天人寿命长短为相等不。王言。不也迦葉。迦葉复言。大王。天界人界本自悬隔。不应如愚颙望相报。然后方可信有后世。大王。彼沙门婆罗门应供世间解。乃至后世须知实有。可以自智如实了知。不应更作无后世见。王报迦葉。如尊者言亦未可信。何以故。所云人间百年等忉利天为一昼夜。有何人来告语于汝。人间百年等忉利天为一昼夜。迦葉复言。如王所见喻生盲人。何以故。生盲之人本自不见青黄赤白细妙粗恶长短色相。便作是言。本无如是青黄赤白细妙粗恶长短色相。又言。我亦不知我亦不见。是生盲人以己不见。便乃执云本无如是青黄赤白乃至长短色相。大王。勿同生盲执无色相。王言迦葉。如我意者而彼天界。若实有者我即言有。既实本无。云何令我说云实有。复言迦葉。汝非善人。何以故。我见本正。云何喻我同彼生盲。迦葉。汝前所说生天等事。我实不信。若信此言。如食毒药如刃临身。如上山坠身自害其命。如是诸恶我皆远离。

复次迦葉报大王言。我念往昔有婆罗门。家中巨富又乃耆年。唯有一子年才十六。母即丧亡。彼婆罗门不能鳏独遂再婚娶。未久之间妻乃有妊。妻未生产。其婆罗门寻亦命终。于是其子白继母言。家中财物金银珍宝。乃至一切受用之具悉属于我。更无别人分我财物。时彼继母闻子语已。即告子言。我今所怀汝父遗体。待其长育与汝均分。其子时复再言其事。母起思念。此子年幼情性痴騃。虽与深言未能分晓。又以贪惜欲疾娩身。多设方便求于速产。日月未满返损其孕。大王。彼之女人以贪嫉故返损其孕。大王。今者以愚痴故起于断见。王复报言。迦葉尊者。莫如前言。持戒修善及行惠施。命终之后得生天上。寿命长远常处快乐。我实不信。我今若信迦葉之语。是食毒药是受刀剑。是坠高山自害其命。云何迦葉。坚作是语。如我之意定无有人无有后世亦无化生。

复次迦葉告大王言。莫复有喻证于斯事。王言。迦葉。我复有喻证于斯事。知无有人无有后世亦无化生。迦葉。如我亲属或染重病。我即往彼安慰问讯。命未断者还与我语说其苦恼。及命终已无有与我说苦恼者。以此可知定无后世亦无化生。迦葉告言。我念往昔有一聚落。其中人民不识螺相。亦复未曾闻其螺声。忽有一人从外而来。到彼聚落而便止住。是人常持一螺以为功业。每日执螺诣于圣像鸣螺供养。供养已讫复还住处。时聚落中一切人民。忽闻螺声咸悉惊怪。互相谓曰。此是何声。我等众人本所不闻。大王。时聚落中一切人众共往螺处。问彼螺言尔从何来可依实答。若不言实我当破汝。螺知我意速说其由。大王。彼人民众。于其螺相及与螺声。本所不见本所不闻。欲使其螺共为问答。螺既无情岂能言答。何以故。亦如大王。与命终人欲共言论。人既命尽岂能再言。大王不应执如是见。谓无有人及无后世亦无化生。迦葉复言。有沙门婆罗门具天眼者。以净天眼悉见于人死此生彼。受身好恶端正丑陋。或得生天或堕恶趣。大王。如是等事皆可为证。不应更言无有后世亦无化生。王言。迦葉。虽说此喻我意未允。如我之见定无有人亦无化生及无后世。

复次迦葉告大王言。若如是者。复有何喻可证无人亦无后世及无化生。王言。尊者。譬如官吏执法理人。及其临莅自违条制。后被弹奏王遂具知。乃敕法司将犯罪人依法断理。王复令言。彼犯罪人可缚双手。将赴法处而苦治之。以绳系缚秤轻重。割皮削肉悬置异处。是人命在知其痛苦。若命已断自无声息。又彼罪人命末断时身即柔软。命既断已其身僵硬。至于轻重死活不同。尊者。我以此知定无来世。亦无有人复无化生。迦葉复言。大王。于意云何。譬如铁丸亦有轻重软硬之异。其铁热时体轻而软。其铁冷后体重而硬。大王。有情无情皆禀四大。以彼四大有其合散。是有软硬冷热之异。勿将此理比于后世及化生等。大王须知。实有彼沙门婆罗门或具天眼者。见于众生死此生彼。乃至端正丑陋。或生天上或堕恶趣。悉可证知。实有来世及化生等。王言。尊者。如汝所言未为诚信。我之意者。实无有人无有后世亦无化生。
