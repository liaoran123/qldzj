
尔时世尊。往诣优楼频螺耆年迦葉所。到彼处已。时彼迦葉见佛世尊自远而来。即白佛言。善来大沙门。诸有所须衣服饮食。我悉供给。是时世尊即谓迦葉言。我今于汝此舍之中。止息一夜。迦葉白言。此舍非我所止之处。是我事火之舍。有一大龙。见止其中。彼龙具大神通。有大威力。汝今若止其中。恐彼侵害。于是世尊第二第三。谓迦葉言。但令我今于此会中。止息一夜。时彼迦葉亦复再三。而白佛言。大龙居中。恐彼侵害。汝今宜应信受我语。

尔时世尊即作是念。我今不应多与其言。起悲愍心。决定转故。作是念已。即入火舍。以僧伽梨衣四叠。安置净草之处。然后世尊加跌而坐。是时彼龙心生嗔恚。乃吐烟焰。充塞其舍。世尊即入火界三昧。亦出烟焰。周匝其舍。都成一聚大火炽焰。彼龙复出青黄赤白种种色相大恶火焰。世尊亦出青黄赤白种种色焰。

尔时优楼频螺耆年迦葉。与自眷属。于其火舍。周匝旋转已。作如是言。此大沙门。最上色相。先不听我言。必为龙所害。是时世尊以神通力。于须臾间。彼龙威光。自然收摄。时彼迦葉知佛世尊亦得神通。尽其夜分。随其所应。佛现神通。时即往观察。乃见其龙。威光渐少。世尊光明。转复炽盛。

尔时世尊于明旦时。摄伏彼龙。入其钵中。持示迦葉言。此是火舍中龙。我已摄伏。迦葉。此龙有大威力。若诸凡夫。即不能入其舍。时彼迦葉即生叹异。乃发净信。我出家心。岂可止耶。

复次优楼频螺耆年迦葉。欲于日初分时作事火法。即作是念。此大沙门。有大威力。具大神通。乃至大威力。龙亦能摄伏。我今但于日初分时。作事火法。彼大沙门。于日后分时。应作神通事。是时世尊知彼迦葉信佛神通。世尊即为摄神通力而彼迦葉。于日初分。得作大事已。即生叹异。乃发净信。我出家心。岂可止耶。

又复迦葉欲于日后分时作事火法。即作是念。此大沙门。有大威力。具大神通。乃至大威力。龙亦能摄伏。我今但于日后分时。作事火法。彼大沙门。于日初分时。应作神通事。是时世尊知彼迦葉信佛神通。世尊即为摄神通力而彼迦葉。于日后分时。得作大事已。即生叹异。乃发净信。我出家心。岂可止耶。

又复迦葉别作然火法种种施作。皆不能然。复以干木。投掷其中。及以干草干瞿摩夷苏油等物。所应用者。悉掷其内。复作不善相。出是咒言。

伊梨萨哥多梨萨哥一切能烧此何不然。

作是咒已。火亦不然。时彼迦葉即作是念。此大沙门。具大神通。有大威力。乃至大威力。龙亦能摄伏。我以何物。当为供养。是时世尊知彼迦葉信佛神通。世尊即为起神通力。其火乃然。时彼迦葉即生叹异。乃发净信。我出家心。岂可止耶。

又复迦葉既作法已。欲灭其火。种种施作。不能息灭。乃取净土。倾掷其中。复投以灰。乃洒以水。亦作不善相。出是咒言。

伊梨萨哥多梨萨哥一切烧已此何不灭。

作是咒已。火亦不灭。时彼迦葉。即作是念。此大沙门。具大神通。有大威力。乃至大威力。龙亦能摄伏。我以何物。当为供养。是时世尊。知彼迦葉信佛神通。世尊即为摄神通力。其火乃灭。时彼迦葉。即生叹异。乃发净信。我出家心。岂可止耶。

复次迦葉于昼日分。而暂睡眠。世尊即化五百耆年。众状如迦葉。俱诣其所。化众到已高出其声。互相戏笑。迦葉由戏笑声。乃从睡觉。作是思惟。我今何故耽着睡眠。同梵行者。来亦不知。时彼化众咸赞是言。善哉善哉。是时迦葉普遍观察。各各见其色相。乃作是念。岂非大沙门神力所化邪。彼大沙门。具大神通。有大威力。乃至大威力。龙亦能摄伏。我以何物。当为供养是时世尊知彼迦葉信佛神通。世尊即为摄神通力。彼诸化众忽然不见。时彼迦葉即生叹异。乃发净信。我出家心。岂可止耶。

尔时世尊离彼迦葉住处。往诣泥连河岸珂那聚落中阿惹播罗树下。世尊行时。体具威仪。容相可观。既到彼已。而暂止息。是时迦葉即作是念。我等今时。亦往泥连河岸。作洁净事水法。而大沙门亦复在彼。作是念已。即与眷属。诣泥连河岸。到已忽见其水逆流。复作是念。此水逆流。岂非大沙门神通所作邪。而此大沙门。具大神通。有大威力。乃至大威力。龙亦能摄伏。我以何物。当为供养。是时世尊知彼迦葉信佛神通。世尊乃为摄神通力。水即顺流。时彼迦葉即生叹异。乃发净信。我出家心。岂可止耶。

又复世尊渐次欲渡泥连河。往缚象聚落中。是时大云忽起。暴雨澍流。河声泛涨。如角贝响。世尊尔时于急流中。徐缓而进。水分两派。步步尘生。时彼迦葉乃作是念。此大沙门。方涉中流。河水迅急。将非漂没。作是念时。乃见世尊。于急流中。水分两派。步步尘生。渐至其岸。即生叹异。希有难得。此大沙门名。我于诸世间。曾所未闻。迦葉尔时乃发净信。我出家心。岂可止耶。迦葉见佛如是等神通事已。转发最上清净信心。深生爱乐。乃发是言。佛大沙门。能作如是神通事业。我以何物。当为供养。

尔时世尊既至彼岸于缚象聚落中。而乃止息。即于是夜。东方持国天王。来诣佛所。恭敬礼足。彼身光明。广大照耀。迦葉是夜睹斯光已。至明旦时。往诣佛所。到已白言。大沙门。夜中何故东方光来。广大照耀。世尊告言。夜中所现东方光者。是彼持国天王。来礼我足。彼身光明。照耀如是。迦葉尔时即作是念。彼之名字。我等虽闻。而不能见。况复能来礼沙门足。我观是事。希有难得。乃发净信。我出家心。岂可止耶。第二夜中。南方增长天王。来诣佛所。恭敬礼足。彼身光明。广大照耀。迦葉是夜睹斯光已。至明旦时。往诣佛所。到已白言。大沙门。夜中何故南方光来。广大照耀。世尊告言。夜中所现南方光者。是彼增长天王。来礼我足。彼身光明。照耀如是。迦葉尔时即作是念。彼之名字。我等虽闻。而不能见。况复能来礼沙门足。我观是事。希有难得。乃发净信。我出家心。岂可止耶。第三夜中。西方广目天王。来诣佛所。恭敬礼足。彼身光明。广大照耀。迦葉是夜睹斯光已。至明旦时。往诣佛所。到已白言。大沙门。夜中何故西方光来。广大照耀。世尊告言。夜中所现西方光者。是彼广目天王。来礼我足。彼身光明。照耀如是。迦葉尔时即作是念。彼之名字。我等虽闻。而不能见。况复能来礼沙门足。我观是事。希有难得。乃发净信。我出家心。岂可止耶。第四夜中。北方多闻天王。来诣佛所。恭敬礼足。彼身光明。广大照耀。迦葉是夜睹斯光已。至明旦时。往诣佛所。到已白言。大沙门。夜中何故北方光来。广大照耀。世尊告言。夜中所现北方光者。是彼多闻天王。来礼我足。彼身光明。照耀如是。迦葉尔时即作是念。彼之名字。我等虽闻。而不能见。况复能来礼沙门足。我观是事。希有难得。乃发净信。我出家心。岂可止耶。第五夜中。上方帝释天王。来诣佛所。恭敬礼足。彼身光明。广大照耀。迦葉是夜睹斯光已。至明旦时。往诣佛所。到已白言。大沙门。夜中何故上方光来。广大照耀。世尊告言。夜中所现上方光者。是彼帝释天主。来礼我足。彼身光明。照耀如是。迦葉尔时即作是念。彼之名字。我等虽闻。而不能见。况复能来礼沙门足。我观是事。希有难得。乃发净信。我出家心。岂可止耶。第六夜中。四方四大天王。上方帝释天主。俱诣佛所。恭敬礼足。四王身光。四方互照。帝释身光。上方照耀。然彼诸光。悉于世尊三摩地光中之所收摄。迦葉是夜睹斯光已。至明旦时。往诣佛所。到已白言。大沙门。夜中何故四方光来。及彼上方光来照耀。世尊告言。夜中所现四方光者。是彼四方天王。上方光者。是帝释天主。俱来礼足。彼诸身光。照耀如是。迦葉尔时即作是念。五方俱来。礼沙门足。我观是事。希有难得。乃发净信。我出家心。岂可止耶。

复次世尊谓迦葉言。汝今为我。于庵摩勒林中。取彼果来。迦葉以佛威神力故。如言即取持以奉佛。世尊又言。汝于呵梨勒林中。取彼药来。迦葉如言取以奉佛。世尊又言。汝于赡部树。先取其果。次复可取随应知者种种果来。迦葉如言取以奉佛。世尊又言。汝于北俱卢洲。取彼饭来。迦葉如言取以奉佛。世尊又言。汝于三十三天中。取彼曼陀罗华来。迦葉如言取以奉佛。尔时迦葉知佛世尊有如是等种种神通。转复发起最上净信。世尊知彼心已。于迦葉前。复以神力。以虚空中。别见身相。起三威仪。谓住威仪。行步威仪。加趺坐威仪。如是所现诸威仪相。皆悉迅疾。如履急流。是相亦然。又于空中。化现众宝。所成楼阁。又复普现。黄金色相。世尊现如是等诸神通已。还摄神力。本相如故。

尔时迦葉。常于年中。而择一日。于自住处。作祀天会。所有摩伽陀国。王舍大城。频婆娑罗王。及其国中。一切人民。咸来赴会。而彼迦葉。知设会时至。还本住处。乃作是念。我常所设祀天施会。今正是时。王及人民。咸悉来集。彼大沙门。面相平满。远离颦蹙。无复恚怒。出善语言。见者欢喜。此最上善人。若来我舍。我祀天会。何能施作。尔时世尊。知彼心念已。即现神力。往北俱卢洲。如常乞食。还诣雪山边。安坐而食。食已于彼作草庵舍。止息一夜。时彼迦葉。祀天既毕。设会亦周。饮食所须。而尚丰溢。迦葉见已。即作是念。彼大沙门。今时若来。我当授食。世尊知其念已。从虚空中来现其前。迦葉见已。作如是言。善来大沙门。我昨设会。汝何不来。世尊答言。知汝起念。故我不来。世尊即为如念而说。迦葉复言。汝于今日。何故乃来。世尊答言。亦知汝念。欲授我食。故我斯来。是时迦葉即作是念。希有难得。此大沙门。知我心意。此必同我。亦得阿罗汉。世尊知其所念。即时谓言。迦葉。汝非阿罗汉。不知阿罗汉法。迦葉闻已。复作是念。希有希有。此大沙门。若心若意。若寻若伺。皆悉能知。作是念已。头面着地。前礼佛足白言。世尊。我今归佛。出家受具足戒。惟愿善逝。哀愍摄受。佛言。迦葉。汝今不应投佛出家。所以者何。摩伽陀国王及人民。皆悉宗敬。供养于汝。汝于亲属知识众中。是最善人。宜应今时审自思忖。迦葉白佛言。莫作是说。莫作是说。我于世尊所。生极喜心。发胜爱乐。岂复审思。我今决定归佛出家。何以故。世尊。我出家已。于沙门婆罗门外道众中。摧伏一切讥毁过失者。执持胜幢。于王舍大城中。次第经行。表示我优楼频螺耆年迦葉。能于世尊清净法中。而得解脱。是故我今决定归佛出家。惟愿世尊。哀愍摄受。佛言。迦葉。汝能决定归佛出家者。斯为甚善。然汝今时。亦应与自眷属而共评议。尔时迦葉如佛教敕。即与眷属。而相议言。汝等当知。佛大沙门。具大神通。有大威力。一切见者。咸生欢喜。我于佛所。深发最上清净信心。我今决定归佛出家。诸眷属言。我师圣者尚能如是。发轻利心。我等诸人。岂不出家。是故今时。亦各乐欲。归佛出家。
