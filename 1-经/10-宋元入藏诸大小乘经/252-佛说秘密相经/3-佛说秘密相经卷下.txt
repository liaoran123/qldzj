
尔时金刚手菩萨摩诃萨。复于世尊大毗卢遮那如来本来无性法中。以寻求慧而请问言。世尊胜三摩地当云何修。

尔时世尊大毗卢遮那如来。赞金刚手菩萨摩诃萨。即说颂曰。

善哉金刚大萨埵　　善哉金刚众妙宝
善哉金刚正法门　　善哉金刚胜事业
善说此经秘密义　　是即无上金刚乘
一切如来秘密中　　大乘现证法皆摄

佛言金刚手欲修三摩地者。先以金刚钩印及大明钩摄前住。次以金刚索印及大明而为引入。然以金刚锁印及大明坚牢而住。后以金刚铃印及大明而为警觉。作阿吠舍。彼彼大明曰。

嚩日囕(二合引)酤舍[口*弱](一句)嚩日啰(二合)播(引)舍吽(引)(二)嚩日啰(二合引)塞普(二合引)吒鑁(三)嚩日啰(二合引)吠(引)舍阿(四)

然后结本尊三昧邪印。应当谛心观想彼彼种子文字所谓。

[口*弱](入)吽(引)鑁呼(引)

此即是修三摩地法。

尔时金刚手菩萨摩诃萨。复住世尊大毗卢遮那如来前说。此颂曰。

快哉一切正觉尊　　我说即是金刚手
而彼一切佛如来　　既金刚乘无有上

尔时金刚手菩萨摩诃萨。普遍观察一切如来。皆悉同一真实住已。即于世尊大毗卢遮那如来右边而住作是白言。世尊云何。是金刚杵。

尔时世尊大毗卢遮那如来。告金刚手菩萨摩诃萨言。即汝金刚手是为金刚杵。

尔时会中圣观自在菩萨摩诃萨。前白世尊大毗卢遮那如来言。世尊云何是莲华。

尔时世尊大毗卢遮那如来。告圣观自在菩萨摩诃萨言。即汝莲华手是名为莲华。

是时会中一切如来。皆悉合掌俱白世尊大毗卢遮那如来言。所说莲华及金刚杵是义云何。

尔时世会大毗卢遮那如来。普谓一切如来言。当知秘密四种供养是为莲华。彼莲华上依法住者即金刚杵。

尔时金刚手菩萨摩诃萨。为欲开示如是所说本来无性法故。复白世尊大毗卢遮那如来言。世尊云何是秘密四种供养。

尔时世尊大毗卢遮那如来。告金刚手菩萨摩诃萨言。秘密四种供养者。谓金刚嬉戏本部大菩萨。彼于一切佛作大敬爱事。即彼如是出生金刚宝鬘。彼复出生金刚妙歌。彼复出生金刚旋舞。供养而住。从是四秘密中。出生一切佛菩萨等。复次应当观想金刚嬉戏等本部大菩萨种子文字。所谓。

罗(引)摩(引)诣(引)涅哩(二合)度(引)布(引)吽(引)阿(引)阿睹啰(引)萨室哩(二合引)诣(引)吽(引)纥哩(二合引)勿[口*籠](二合)宎[口*籠](二合)[亢*欠]弥(引)邪罗摩。

作是观想时。即同一体性自身金刚杵。住于莲华上而作敬爱事。作是敬爱时。得成无上佛菩提果。或成金刚手尊。或莲华部大菩萨。或余一切踰始多众。当作和合相应法时。此菩萨等悉离一切罪垢染着。如是当知彼金刚部大菩萨入莲华部中。与如来部而作敬爱。如是诸部大菩萨等。作是法时得妙快乐无灭无尽。然于所作法中无所欲想。何以故金刚手菩萨摩诃萨。以金刚杵破诸欲故。是故获得一切踰始多无上秘密莲华成就。复次颂曰。

或于空中或余方　　观想莲华妙等引
莲华无上成就门　　于现生中得成就

尔时世尊大毗卢遮那如来。又复宣说金刚嬉戏等秘密供养。颂曰。

诸菩萨中胜菩萨　　金刚嬉戏大名称
宝鬘妙歌胜亦然　　金刚旋舞妙等引
如是秘密四菩萨　　是即金刚密供养
供养一切佛如来　　依法常作敬爱事

复次依法。安想秘密菩萨种子文字。所谓。

多阿(引)罗嚩摩(引)誐摩涅哩(二合)摩(引)度(引)阿(引)嚩日囕(二合)

复次颂曰。

想时当结三叉印　　金刚杵安莲华上
金刚嬉戏等法门　　成就故得无尽乐

复次当知秘密供养法者。是即观自在菩萨三摩地门。于是门中。即摄金刚嬉戏菩萨所有多罗菩萨及颦眉菩萨。即同一体而无差别。左现爱相哆罗菩萨于左边住。右现爱相颦眉菩萨于右边住。是诸菩萨于一切处同一相应。最上敬爱秘密成就。

尔时金刚手菩萨摩诃萨。即入一切如来莲华金刚部三摩地。从是三摩地出已。向诸如来说此颂曰。

大哉最上秘密法　　所谓莲华中安住
一切成就刹那成　　乃至无上菩提果

尔时圣观自在菩萨摩诃萨。说此颂曰。

大哉一切佛如来　　清净莲华爱无上
于无我中我手持　　莲华中住莲华相

尔时世尊大毗卢遮那如来。为诸如来说此颂曰。

谛听一切诸如来　　诸佛大智无有上
秘密供养法相应　　利益众生作成就
金刚嬉戏相应行　　我心坚固无所动
金刚宝鬘及妙歌　　旋舞供养亦如是
所有秘密敬爱事　　如是法仪胜无上
此秘密中依法行　　即得诸佛施欢喜

复说秘密种子文字所谓。

唵(引)野(引)阿啰誐睹婆嚩日哩(二合引)摩尼钵讷摩(二合)

尔时金刚手菩萨摩诃萨。复白世尊大毗卢遮那如来言。世尊戏鬘歌舞四种秘密行相云何。

尔时世尊大毗卢遮那如来。赞金刚手菩萨摩诃萨言。善哉善哉金刚手。汝今善问秘密行相。我今为汝如理开示。或有大士爱乐嬉戏秘密行相。或有大士爱乐宝鬘秘密行相。或有大士爱乐妙歌秘密行相。或有大士爱乐旋舞秘密行相。或有大士普遍爱乐戏鬘歌舞秘密行相。如是一切秘密行相中起爱乐时。随所乐心即入如来三摩地金刚莲华相应法中。获得无上秘密成就。

尔时金刚手菩萨摩诃萨。前诣佛所右膝着地。恭敬顶礼而白佛言。世尊若有正士大法器者。应当于是秘密供养相应法中如理修学。彼能成就一切事业。乃至得成佛无上智。况复余法有不成者。

尔时世尊大毗卢遮那如来。即入诸佛大智三昧加持安住三摩地。从是三摩地出已。即结金刚嬉戏大菩萨秘密智印。复为摄集。令金刚手菩萨摩诃萨。表示秘密神通行相。谓本所有一真法性。从是出生诸菩萨等。从吽字等而为大智。由此即生金刚嬉戏秘密菩萨。及持明藏一切贤圣。是诸贤圣皆悉同本一真法性。

尔时金刚手菩萨摩诃萨。受世尊大毗卢遮那如来教敕已。即说秘密行相。所谓依如来部金刚印成就广大仪轨中法用。若作持诵时。当不动舌端。唇齿二相合离诸音声。但以金刚语音而为持诵。即能成就一切仪轨。此说即是金刚语菩萨法。复次金刚部秘密印成就广大仪轨中法用。谓以自身金刚杵。入一切相应贤圣真法性中。秘密行人作是法时。即得一切事业成就。此说即是金刚萨埵菩萨法。复次金刚部秘密印成就广大仪轨中法用。谓诸所欲得佛世尊究竟真常。常施一切众生妙乐。复能成就一切事业。此说即是金刚手菩萨法。

尔时金刚手菩萨摩诃萨。复白一切如来言。如来善听此秘密智胜无有上。若欲得成诸佛身者。应当寂静住等引心。入一切如来智三摩地。从是三摩地出已得成佛身。即能成就诸三摩地法。所谓剑成就三摩地。药叱尼成就三摩地。一切执曜阿吠舍成就三摩地。遣除一切执曜三摩地。破一切恶三摩地。持明人三摩地。神通成就三摩地。财宝成就三摩地。入修罗宫成就三摩地。常得国王及王眷属爱念成就三摩地。此如是等有无数种三摩地法。及秘密章句中今此四种秘密供养。而为最上金刚部大菩萨。与菩萨嬉戏等如理相应。金刚嬉戏者。此说即是和合出生之义。而此菩萨一切所欲。得诸如来常施欢喜。即此金刚嬉戏菩萨为增胜主常。于一切如来而生欢喜。

复次秘密种子文字所谓。

野部(引)骨噜(二合)卒鲁(二合)阿(引)莎(引)刹呼(引)[口*弱]吽(引)鑁[牟*含](引)

此等文字。即是金刚嬉戏本部大菩萨。与金刚莲华二法相应。即此金刚而为警觉。所有莲华即观自在菩萨三摩地门。而彼莲华离诸所著。以金刚锁坚牢而住。于诸所动相应平等。而常不离三摩呬多。然后同一真实吽字智门出敬爱事而能成就一切事业。此说即是金刚手菩萨法。

尔时圣观自在菩萨摩诃萨白诸如来言。所有金刚杵住于莲华上。彼金刚杵及与莲华。二法和合相应成就。获得妙乐无灭无尽。

尔时金刚手菩萨摩诃萨。住于世尊大毗卢遮那如来前作是白言。世尊彼金刚杵云何能住于莲华上。此金刚杵及与莲华。作用行相复云何说。世尊此理甚深。我于是义不能解了。

尔时世尊大毗卢遮那如来。赞金刚手菩萨摩诃萨言。善哉善哉金刚手。汝今当知彼金刚杵住莲华上者。为欲利乐广大饶益。施作诸佛最胜事业。是故于彼清净莲华之中。而金刚杵住于其上。乃入彼中发起金刚真实持诵。然后金刚及彼莲华二事相击。成就二种清净乳相。一谓金刚乳相。二谓莲华乳相。于二相中出生一大菩萨善妙之相。次复出生一大菩萨猛恶之相。菩萨所现二种相者。但为调伏利益一切众生。由此出生一切贤圣。成就一切殊胜事业。

尔时金刚手菩萨摩诃萨复白佛言。世尊何者是乳相。复从何生起。唯愿世尊显明开示。

尔时世尊告金刚手菩萨摩诃萨言。即汝金刚手所有最胜秘密供养。是即乳相从是生起。金刚手菩萨摩诃萨复白佛言。世尊我不解佛所说义。佛言金刚手当知乳相者即是本真相。如秘密降三世教中所说。

尔时世尊大毗卢遮那如来。普摄金刚手等一切菩萨。同一真实同一出生。都成为一金刚萨埵之身。告诸如来言。今此所说秘密供养等秘密行相。但为警觉邪外之众故。佛菩萨隐密而说。是时所现金刚萨埵身与本部菩萨。同住正见出生敬爱。唯以金刚缚而普摄已。所有本部大菩萨等。同处于左根本之位住莲华中。以金刚杵开觉莲华。而悉同一三昧相应。

尔时本部大菩萨众。得开觉已即说颂曰。

快哉一切正觉尊　　我所敬爱施妙乐
唯此妙乐外无余　　而能成就秘密法

尔时世尊大毗卢遮那如来。即说颂曰。

快哉妙乐无有上　　诸有正士应当修
今此秘密妙法门　　有罪染者不应受
秘密莲华此无上　　金刚嬉戏即彼法
金刚莲华教亦然　　总摄毗卢遮那智

世尊大毗卢遮那如来说是颂时。有无数百千殊妙瑞相一时出现。
