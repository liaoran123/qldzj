
如是我闻。一时世尊住一切如来三昧界中。一切菩萨摩诃萨众皆悉圆满。是时世尊大毗卢遮那如来。从诸佛智三摩地起。普遍观察一切大众。当彼如是观众会时。所有一切如来并诸菩萨摩诃萨众。悉于世尊大毗卢遮那如来左月曼拏罗中依止而住。

尔时金刚手菩萨摩诃萨。住于世尊大毗卢遮那如来前。合掌谛诚作是白言。世尊秘密法仪甚深广大。云何此中要略而修。于是要略法中我当受行。

尔时世尊大毗卢遮那如来。赞金刚手菩萨摩诃萨言。善哉善哉金刚手。汝今善问秘密法仪甚深广大。我今为汝要略而说。谓若修习瑜伽行者。凡入舍中先当观想秘密文字。作已护净。谓于舌端想有阿字。其字想成净妙月轮。于月轮上想有吽字。其字复成五股白色大金刚杵。如是观想已。行人当作金刚合掌安自顶上。诵此大明而作护净。

大明曰。

唵(引)娑嚩(二合引)婆嚩秫驮(引)萨哩嚩(二合)达哩摩(二合引一句)莎婆(引)嚩秫度(引)[亢*欠](呼郎切下同二)

诵是大明已。行人次当发誓愿言。唯愿十方一切诸佛一切菩萨摄受于我。而我某甲于此时中作成就事。始从今日发起无上大菩提心。乃至当坐菩提道场坚固不退。又说颂曰。

愿我即同三世佛　　决定当成正觉尊
摄善法及摄律仪　　饶益众生戒具足
而此三聚净妙戒　　愿我受持悉坚固
诸佛妙法及僧伽　　最胜三宝垂加护
最初三宝摄受我　　愿从诸佛相应生
金刚杵及彼印铃　　我所受持悉真实
彼阿阇梨摄受我　　广大最上金刚部
四种施法我常行　　日日六时如是作
彼大宝部相应法　　三昧中起胜意乐
我摄受诸正法门　　内外及彼三乘法
大莲华部中清净　　出生无上大菩提
一切誓愿悉相应　　真实法中摄受我
供养事业随应作　　大羯磨部中最上
发起无上菩提心　　及彼出生诸胜行
普摄一切行周遍　　广为利乐诸众生
未得度者我当度　　未解脱者令解脱
诸有未获安隐者　　我当为开安隐门
所有一切诸众生　　普使安住涅槃地

尔时世尊大毗卢遮那如来。复为金刚手菩萨摩诃萨。宣说普尽三摩地真实出生诸三摩地根本法门。行人应当结禅定印。依法安住已。当观诸法无我平等。若于诸法见有内外。是即于心有其盖障。当知离心无别有法。又复意中作是思念。一切法不生而自性明亮。是即一切法本来不生性。随其所念即住是心。然后乃以自性明亮可爱音声。诵彼开觉本心大明章句。当诵念时应观心月曼拏罗相。

大明曰。

唵(引)唧多钵罗(二合)底吠(引)邓羯噜(引)弥(一句)

复次颂曰。

真实圆满大清净　　其犹虚空无垢翳
一切粗重悉蠲除　　而复破遣邪分别
彼诸烦恼垢净故　　复如朗月见初生
诸佛功德聚无边　　悉入阿字等妙相

其相云何。

所谓。

阿阿(引)壹翳嗢污哩黎(引)哩黎(引)伊爱邬奥暗恶。

尔时金刚手菩萨摩诃萨。复于世尊大毗卢遮那如来菩提心月曼拏罗中。依止而住作是白言。世尊菩提心月曼拏罗者。而有何等最胜功德。

尔时世尊大毗卢遮那如来。即为金刚手菩萨摩诃萨。要略宣说菩提心月曼拏罗相。金刚手当知诸佛无边功德。入阿字等诸妙相时。如水精月净光明相。入已。复从自性清净明亮智心。出生变化作用事业。即诵大明微妙章句发菩提心大明曰。

唵(引)冒提唧当(一句)母怛波(二合引)捺夜(引)弥(二)

复次颂曰。

随此出生大悲心　　普摄众生诸所作
一切善法悉周圆　　一切烦恼皆不着
月曼拏罗左右中　　菩提心月为第二
所有诸佛功德门　　复入迦字等妙相

如是入已。乃与诸法影像相应。其相云何。

所谓。

迦佉誐伽昂(鼻音轻呼)左蹉惹(仁左切)酂(重呼)倪(倪也切轻呼)叱姹拏(尼辖切)茶(重呼)拏(平声轻呼)多他捺陀(重呼)那(轻呼)波颇末婆(重呼)摩(轻呼)邪啰罗嚩设沙萨诃乞叉(合呼)

此等文字。即是菩提心月曼拏罗相。此曼拏罗所有法用行相次第如余教说。

尔时金刚手菩萨摩诃萨。复于世尊大毗卢遮那如来右月曼拏罗中。依止而住作是白言。世尊而此右月曼拏罗中当云何入。

尔时世尊大毗卢遮那如来。告金刚手菩萨摩诃萨言。金刚手当知金刚杵即是金刚智。能生诸佛胜功德聚。金刚杵者其相五股依法所成。周匝复有光焰炽盛。是光从彼普贤心出。为坚固因起诸行相。若入曼拏罗者。当观自身即是五智金刚杵相。作是观时诵此大明曰。

唵(引)底瑟姹(二合)嚩日啰(二合一句)

复次颂曰。

佛于三阿僧祇劫　　修成菩提最上行
历位至登妙觉尊　　皆由清净无漏智
菩提妙月曼拏罗　　最上清净离诸垢
于中观想智金刚　　是即五智金刚杵

世尊大毗卢遮那如来作此所说。谓即表示执金刚者。复次当想尽虚空界。周遍普聚而为分量。都成一大金刚杵相然后行人观想己身即金刚杵。广略相应。当观想时诵此大明曰。

唵(引)嚩日啰(二合引)怛摩(二合)酤(引)[亢*欠](一句)

复次颂曰。

所有一切诸佛身　　悉无对碍无依止
无生无作净无瑕　　是中无性等亦离
不断不破亦不坏　　法身无染本清净
金刚坚固体出生　　如来金刚身无上

尔时金刚手菩萨摩诃萨。于世尊大毗卢遮那如来右月曼拏罗中。依止住已作是白言。世尊复云何观彼金刚杵。

尔时世尊大毗卢遮那如来。普遍观察诸如来已。作如是言谛听诸如来。我今宣说佛影像中观影像相。其相云何。所谓萨埵金刚相。彼诸相具足。应当如是观即佛影像相。作是观想时诵此大明曰。

唵(引)野他(引)萨哩嚩(二合)怛他(引)誐多(引一句)塞怛(二合)他(引)[亢*欠](二)

复次颂曰。

所有诸佛身秘密　　境界性智行亦然
以五相成正觉尊　　诸佛成满皆清净

尔时金刚手菩萨摩诃萨。复于世尊大毗卢遮那如来后月曼拏罗中。依止而住作是白言。世尊云何是秘密。复云何是境界性智行等亦然。

尔时世尊大毗卢遮那如来。称赞金刚手菩萨摩诃萨。即说颂曰。

善哉金刚大萨埵　　善哉金刚圣妙宝
善哉金刚正法门　　善哉金刚众事业
善说此经秘密义　　是即无上金刚乘
所有诸佛秘密门　　大乘现证法皆摄
修成就时妙清净　　成佛果已获妙乐
汝问秘密等云何　　谓莲华及金刚杵
此即如来大秘密　　一切诸佛从是生
若能依法谛心观　　于刹那间得成佛
