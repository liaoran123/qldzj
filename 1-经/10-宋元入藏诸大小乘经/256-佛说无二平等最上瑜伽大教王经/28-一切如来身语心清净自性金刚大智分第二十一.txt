
尔时十方来者一切如来。即现一切如来出生妙乐大庄严云供养金刚手菩萨大秘密主。作供养已。从语金刚出妙法音。称赞所说大金刚教秘密法门。

秘密清净大乘法　　智中胜智功德藏
普遍大智无我门　　归命称赞秘密智
秘密真实清净义　　无上行法如大海
从普贤身而出生　　归命称赞金刚智
最胜大智如所乘　　安住三金刚不坏
已到彼岸大法门　　归命称赞菩提行
一切众生胜上生　　悉令趣入诸佛智
诸佛无上自性净　　归命称赞救众生
清净法身大解脱　　如如意宝大自在
一切众生解脱门　　归命称赞清净行

尔时会中有菩萨摩诃萨。名如意宝三昧金刚。前白金刚手菩萨大秘密主言。大士若有菩萨。于如是大功德法。乐欲求者当云何求。

尔时金刚手菩萨大秘密主。告如意宝三昧金刚菩萨言。善男子若有菩萨。起离疑想当如是求。起离疑想者当求佛法。起离疑想者当求一切法。起离疑想者当于一切行中如实观想。善男子譬如住法云地菩萨。于一切如来法身一切如来报身一切如来化身。远离一切分别一切疑惑。于一切法中住如实见。此诸秘密大功德法。如实知者亦复如是。以要言之此秘密法。是即菩萨金刚大智。尔时一切如来闻是说已叹未曾有。即时出现一大人相。于众会中顶礼金刚手菩萨大秘密主。作如是言。大士如是第一义谛秘密大明诸行法门。于是法中。有生信者有不信者其义云何。金刚手言。譬如三千大千世界如微尘数一切众生。悉能证得无上菩提。是事可信为不可信。大士此秘密法门亦当如是见。如是见者离分别见。尔时一切如来所化大人。生大欢喜叹未曾有。即说伽陀曰。

大哉智大智　　出现大金刚
世间诸盲人　　得智眼清净

尔时金刚手菩萨大秘密主。复入一切金刚无二平等三昧金刚三摩地。于是三摩地中。出现殑伽沙数百千俱胝那庾多光明。照东南方不可说不可说微尘数佛刹。是诸佛刹中诸大菩萨蒙光照者。悉得圆满三身大智。所有一切如来悉住菩提心。一切众生得入菩提自性无畏行门。安住如虚空平等金刚菩提诸法无相离戏论无所生清净最上金刚自性大智法门。

尔时金刚手菩萨大秘密主。从三摩地安详而起。普告大众言。诸大士当于一切众生。起平等见如诸佛想。是时所化大人。还摄一切如来身语心宝藏中忽然不现。彼十方来者一切如来诸大菩萨。各各于其自心秘密相应法中如理而住。金刚手菩萨大秘密主。亦复于自身语心秘密相应真实法住。
