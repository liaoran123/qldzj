
我今说成就处。依教择得地。吉日吉宿吉曜。净其地离诸过患。晨朝欢喜心摄受地作辟除法。应作是言。所有于此地方障碍者。应远离。午时面南应作辟除法。烧佉陀罗木。以芥子油投白芥子护摩。用甘露军荼利。

金刚心密言曰。

唵阿(引)密哩(二合)帝吽发。

复以湿嚩嚩诃密言。加持水七遍洒地。夜应作息灾护摩。面北用心中心密言一百八遍。及用湿嚩嚩诃密言。以右手按地。诵净地密言一百八遍。密言曰。

唵步(引)欠(平)

取地随意大小。或九肘十三肘或十六肘。深掘齐膝。除其地中过患。平治地分为九分。于中央置七宝五谷药等。好时日以印密言加持。则应结十方界二手内相叉。二大指头指小指各申相合。旋转十方密言曰。

唵入嚩(二合)里多路者儞吽。

以佉陀罗木作橛。加持一百八遍钉四角。佉陀罗木橛密言曰。

唵虎鲁唵虎鲁吽泮。

以波啰舍木燃火。以本尊密言和三甜。护摩一百八遍。则于道场中全身舍利塔东面。安本尊像。像面向西。应习先行法。念诵以了欲出道场。加持处所。以右手作金刚拳。竖头指旋转十方。则成坚固精室。
