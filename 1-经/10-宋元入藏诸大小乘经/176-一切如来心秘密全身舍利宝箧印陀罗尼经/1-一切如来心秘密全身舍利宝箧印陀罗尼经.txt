
如是我闻：一时，薄伽梵在摩伽陀国无垢园宝光明池中，与大菩萨众，及大声闻僧，天、龙、药叉、健闼婆、阿苏罗、迦楼罗、紧那罗、摩睺罗伽、人非人等，无量百千众俱前后围绕。
尔时，众中有一大婆罗门，名无垢妙光，多闻聪慧，人所乐见，常奉十善，于三宝所决定信向，善心殷重，智慧微细，常欲令一切众生相应善利，大富丰饶，资具圆满。时，彼婆罗门无垢妙光从座而起，往诣佛所，绕佛七匝，以众香华奉献世尊，无价妙衣、璎珞、珠鬘持覆佛上，顶礼双足，却住一面，作是请言：“惟愿世尊与诸大众，明日晨朝，至我宅中，受我供养.”
尔时，世尊默然许之。时，婆罗门知佛受请，遽还所住，即于是夜广办肴膳百味饮食，张施殿宇种种庄严。至明旦已，与诸眷属，持众香华及诸伎乐，至如来所，白言：“时至，愿赴我请。今正是时，愿垂听许.”
尔时，世尊安慰彼婆罗门无垢妙光言已，顾视大众，告言：“汝等皆应往彼婆罗门家，为欲令彼获大利故.”
于时，世尊即从座起，才起座已，从佛身出种种光明，间错妙色，照触十方，悉皆警觉一切。如来既警觉已，然后取道。时，婆罗门以恭敬心持以香华，与诸眷属及天龙八部、释、梵、护世，先行治道，奉引如来。

尔时，世尊前路不远，中至一园，名曰丰财。于彼园中有古朽塔，摧坏崩倒，荆棘所没，榛草充遍，覆诸礓砾，状若土塠。
尔时，世尊径往塔所。时，塔上放大光明，赫然炽盛，于土聚中出善哉声，赞言：“善哉！善哉！释迦牟尼如来，今日所行极善境界.”又言：“汝婆罗门，汝于今日获大善利.”
尔时，世尊礼彼朽塔，右绕三匝，脱身上衣用覆其上，泫然垂泪，涕泗交流，泣已微笑。当尔之时，十方诸佛皆同观视，亦皆泣泪，俱放光明来照是塔。是时，大众集会皆同怪异，惊怖而住。
尔时，金刚手菩萨亦皆流泪，威焰炽盛，执杵旋转，往诣佛所，白言：“世尊，此何因缘现是光相？何于如来眼流泪如是？此是佛之大瑞光相现前？惟愿如来于此大众解释我疑.”
时，薄伽梵告金刚手：“此大全身舍利聚如来塔，一切如来俱胝如胡麻心陀罗尼印法要，今在其中。金刚手，有此法要在是中故，塔即为如胡麻俱胝百千如来之身，亦是如胡麻百千俱胝如来全身舍利聚，乃至八万四千法蕴亦住其中，即九十九百千俱胝如来顶相在其中。是塔一切如来之所授记。若是塔所在之处，有大功勋，具大威德，能满一切吉庆.”
尔时，大众闻佛是说，远尘离垢及随烦恼，得法眼净。其中即有得须陀洹果者，得斯陀含果者，得阿那含果者，得阿罗汉果者，或有得辟支佛道者，或有入菩萨位者，或有得阿鞞跋致者，或有得菩提授记者，或有得初地、二地乃至十地者，或有满足六波罗蜜者。其婆罗门远尘离垢，得五神通。
尔时，金刚手菩萨见此奇特希有之事，白佛言：“世尊，甚奇特希有！但闻此事，尚获如是殊胜功德，何况于此法要种植善根，获大福聚!”
佛言：“谛听！金刚手，若有善男子、善女人、比丘、比丘尼、优婆塞、优婆夷，书写此经典者，即为书写彼九十九百千俱胝如胡麻如来所说经典，即于彼九十九百千俱胝如胡麻如来种植善根，即为彼等如来护念摄受。若人读诵，即为读诵过去一切诸佛所说经典。若受持此经，即彼九十九百千俱胝如胡麻如来、应、正等觉，彼一一如来一一方所，遥加摄护，昼夜现身。若人供养此经，以香华、涂香、华鬘、衣服、严具而供养者，即于彼十方九十九百千俱胝如来之前，成天妙华香、衣服、严具，七宝所成，积如须弥，而为供养。种植善根，亦复如是.”
尔时，天龙八部、人非人等，见闻是已，各怀希奇，互相谓言：“奇哉威德！是朽土聚，以如来神力所加持故，有是神变.”
金刚手白佛言：“世尊，何因缘故，是七宝塔现为土聚?”
佛告金刚手：“此非土聚，乃七宝所成大宝塔耳！复次，金刚手，由诸众生业果故隐，非如来全身而可毁坏。岂有如来金刚藏身而可坏也？但以众生业果因缘示现隐耳！复次，金刚手，后世末法逼迫，尔时多有众生习行非法，应堕地狱，不求佛法僧，不种植善根。为是因缘，好法当隐，唯除此塔，以一切如来神力所持。以是事故，我今流泪，彼诸如来亦以是事悉皆流泪.”
尔时，金刚手菩萨白佛言：“世尊，若有人书写此经安置塔中，获几所福?”
佛告金刚手：“若人书写此经置塔中者，是塔即为一切如来金刚藏窣堵波，亦为一切如来陀罗尼心秘密加持窣堵波，即为九十九百千俱胝如胡麻如来窣堵波，亦为一切如来佛顶佛眼窣堵波，即为一切如来神力所护。若于佛形像中安置及于一切窣堵波中安置此经者，其像即为七宝所成，其窣堵波亦为七宝，伞盖、珠网、露槃、交结、德字、铃铎纯为七宝。一切如来于此法要加其威力，以诚实言本誓加持。若有有情能于此塔种植善根，必定于阿耨多罗三藐三菩提不退转。乃至应堕阿鼻地狱者，若于此塔一礼拜、一围绕，必得解脱，皆得不退转于阿耨多罗三藐三菩提。塔及形像所在之处，一切如来神力所护，其处不为寒风、雷雹、霹雳所害，又复不为毒蛇、毒蛊、毒兽所伤，不为恶星、怪鸟、鹦鹉、鸜鹆、虫鼠、鼠狼、蛾蜂、虿之所伤害，亦无夜叉、罗刹、部多、毗舍遮、癫痫之怖，亦不为一切寒热诸病、疬瘘痈毒、疮癣疥癞所染。若人暂见是塔一切皆除，其处亦无人马牛疫、童子童女疫，亦不为非命所夭，亦不为刀杖水火所伤，亦不为他敌所役、饥馑所逼，厌魅咒祷不能得便。四大天王与诸眷属昼夜卫护，二十八部大药叉将及日月、幢云、彗星昼夜护持，一切龙王加其精气顺时降雨，一切诸天与忉利天三时下来亦为供养礼拜塔故，一切诸仙三时来集赞咏旋绕，释提桓因与诸天女昼夜三时来下供养。其处即为一切如来护念加持。若人作塔，或土、石、木、金、银、赤铜，书此法要安置其中，才安置已，其塔即为七宝所成，上下阶陛、露槃、伞盖、铃铎、网缀纯为七宝，其塔四方如来形像亦复如是，则一切如来神力所持。其七宝塔大全身舍利藏，高至阿迦尼吒天宫，一切诸天守卫供养.”
金刚手白佛言：“世尊，何因缘故，此法如是殊胜功德?”
佛告金刚手：“以此宝箧陀罗尼威神力故.”
金刚手言：“惟愿如来哀愍我等，说是陀罗尼.”
佛言：“谛听！金刚手，此是未来、现在及已般涅槃者全身舍利，皆在宝箧陀罗尼中，是诸如来所有三身亦在是中.”
尔时，世尊即说陀罗尼曰：

“娜莫悉怛哩也(四合)地尾(二合)迦南(一)　萨婆怛佗 (引)蘖多南(二)　唵(三)　部尾婆嚩娜嚩[口+梨](四)　嚩者 [口+梨](五)　者者[齒+來](知皆切)(六)　祖鲁祖鲁驮啰(七)　萨嚩怛 佗蘖多(八)　驮(引)都驮[口+梨]钵娜[牟+含](二合)婆嚩底(九) 惹也嚩犁(十)　亩祖犁萨么(二合)啰(十一)　怛佗蘖多 达摩斫迦啰(二合)(十二)　钵啰(二合)靺[口+栗]哆(二合)娜嚩日 啰(二合)(犁音)冐地满拏(十三)　楞迦(引)啰(引)(十四)　楞讫哩 (二合)谛(十五)　萨嚩怛佗(引)蘖多(引)地瑟耻(二合下同)谛 (十六)　冐驮野冐驮野(十七)　冐地冐地(十八)　没[亭+夜]没[亭+夜] (十九)　叄冐驮你叄冐驮野(二十)　者攞者攞(二十一)　者 懒睹(二十二)　萨嚩嚩啰拏 你(二十三)　萨嚩播(引)波 尾蘖谛(二十四)　户噜户噜(二十五)　萨嚩戍迦弭蘖 帝(二十六)　萨嚩怛佗蘖多(二十七)　纥哩(二合下同)那野 嚩日哩(二合)抳(二十八)　叄婆啰叄婆啰(二十九)　萨嚩 怛佗蘖多(三十)　麌呬野(二合)驮啰抳亩涅犁(二合下同) (三十一)　没悌苏没悌(三十二)　萨嚩怛佗蘖多(引)地 瑟耻多(三十三)　驮睹蘖陛娑嚩(二合)诃(三十四)　叄摩 耶(引)地瑟耻(二合)帝娑嚩(二合)诃(三十五)　萨嚩怛佗 蘖多纥哩(二合)那野驮睹亩捺[口+梨](二合)娑嚩(二合) 呵(三十六)　苏钵啰(二合)底瑟耻(二合)多萨睹(二合)闭怛佗 蘖多(引)地瑟耻(二合)帝户噜户噜吽吽娑嚩(二合) 诃(三十七)　唵萨嚩怛佗蘖多(三十八)　坞瑟抳(三合)沙 驮都亩捺啰(二合)尼萨嚩怛佗蘖单娑(引)驮都 尾部使多(引)地瑟耻(二合)帝(三十九)　吽吽娑嚩(二合引) 诃(引)(四十)”

尔时，世尊说是陀罗尼时，从朽塔处有七宝窣堵波自然涌出，高广严饰，庄严微妙，放大光明。
时，彼十方九十九百千俱胝那庾多如来，皆来称赞释迦牟尼佛，各作是言：“善哉！善哉！释迦如来能说如是广大法要，安置如是法藏，于阎浮提令诸众生受乐安隐。若有善男子、善女人安此法要，安置此陀罗尼于塔像中者，我等十方诸佛随其方处恒常随逐，于一切时以神通力及誓愿力加持护念.”
尔时，世尊说此大全身舍利宝箧印陀罗尼，广作佛事已，然后往彼婆罗门家受诸供养，令无数天人获大福利已，却还所住。
尔时大众，比丘、比丘尼、优婆塞、优婆夷，天、龙、夜叉、揵闼婆、阿修罗、迦楼罗、紧那罗、摩睺罗伽、人非人等，皆大欢喜，信受奉行。
