
尔时观自在菩萨。白佛言世尊若有善男子善女人。若持若诵此心真言。虽未加功。于一切怖畏之中即能卫护。一切疾病皆不着身。所出言诃令人信受。令一切众生皆生敬念。一切天及鬼神药叉罗刹必里多毗舍遮乾闼婆摩呼啰伽等不敢侵犯。终无非命夭寿等事。不堕诸恶道中。一切时仓库盈溢。得大总持能除一切疾病。命终之后。当生有佛国土成就色相。我先所说马头观自在法门。皆以此真言成就。世尊修行者欲得悉地。先以五净净其身蕴。及涂饰处所。从师口授真言法则。且对佛像唯食于乳。以香花灯鬘饮食供养。乃至七日无限念诵。从此之后当画本尊。方圆一肘离诸毛发。画人应受八戒。新器调色勿用皮胶。中画阿弥陀如来。坐白莲华。右手住于施愿。右画观自在菩萨。身相白色虎皮为裙。白玻璃宝以为腰绦以黑鹿皮角络而披。住白莲花。左手持白莲华右手施愿。无璎珞臂钏。左画金刚手菩萨。身赤白色着种种宝璎珞。手持白拂作拂如来势。佛菩萨等皆顾视行人。行人于佛下画。右膝着地手执香炉。瞻仰圣者。像成已。若是在家行人具持八戒。三时澡浴三时换衣。应着清净白衣。从月一日起首。以白花供养佛像。于像前以香泥作一千窣堵波。于此窣堵波前作先行成就法。

若诵一洛叉。一切天梵王摩醯首罗那罗延俱摩罗七母天及迦楼罗等皆大踊跃。则当入一切曼荼罗三昧耶。一切真言皆得成就。诵二洛叉。毗沙门王等一切药叉皆大欢喜。诵三洛叉。一切金刚部中真言皆得成就。诵四洛叉。一切如来部族真言皆得成就。行者先承事法已。对于像前诵一洛叉。第二于山间诵二洛叉。第三河岸边诵三洛叉。第四于窣堵波前诵四洛叉已。即受八戒。三日对于像前无限念诵。然后三日三夜不食。设广大供养。取莲华揾三甜。烧满一千。即从画像佛身之中。当出光明绕于行人。其光便入观自在顶。道场灯焰炽盛增长。于虚空中闻诸音乐。地便震动四方明显。行人当知真言悉地。即于此时求三种愿。所谓持明仙。无相三昧。斫羯啰靺栗底惹等。若得持明仙愿。为明仙中轮惹。身相美白发绀青色。便成二八童子之形。瞬目之间能往百千由旬。还来本处寿五百千岁。命终生安乐国。若得无相愿。一切无相三昧大中为首。意有所往。能疾一千由旬。

复归常所。若得第三愿成。威德自在寿五千岁。又欲成就莲华。以紫檀刻一莲花纵广六指。日月蚀时。于七重白莲花上置之。安于像前。如法念诵至三相现。得暖相。为斫羯啰啰惹。力如千象寿百千岁。烟相。得无相三昧。于一切无相中成钵啰惹。于他财六分之中。得恣用一分不成盗罪。寿千岁。焰相。便证空义为持明仙钵啰惹。身如二八重子发绀青色。力如六千象。身光威德如百千日。寿千劫。命终生极乐世界。如是等澡罐神线念珠仙杖。花鬘轮剑棒没逊尼。镵钺斧槊牛黄衣。雌黄革屣印契金刚杵。佛顶钵盂袈裟伏突之类。皆如成就莲花得三种悉地。
