
尔时普贤菩萨。欲分别开示故。告一切众言。诸佛子。当知此莲华藏世界海。是卢舍那佛。本修菩萨行时。于阿僧祇世界微尘数劫之所严净。于一一劫。恭敬供养世界微尘等如来。一一佛所。净修世界海微尘数愿行。佛子当知。有须弥山微尘等风轮。持此莲华藏庄严世界海。最下风轮名曰平等。彼持一切宝光明地。次上风轮名种种宝庄严。持清净光宝地。次上风轮名功德势。持密宝地。次上风轮名曰宝焰。持日不坏宝地。次上风轮名普庄严。持具足宝光明地。次上风轮名离垢清净平等。持宝华焰地。次上风轮名曰方行。持一切真珠地。次上风轮名曰一切年。持一切时一日半月一月一年。次上风轮名普持势。持一切须弥山地。次上风轮名庄严光明。能持一切有。如是次上。有须弥山微尘等风轮。最上风轮名胜藏。持一切香水海。彼香水海中有大莲华。名香幢光明庄严。持此莲华藏庄严世界海。此世界海边有金刚山周匝围绕。尔时普贤菩萨。以偈颂曰。

于此莲华藏　　庄严世界海
一切妙宝藏　　种种净光明
一切微尘等　　过去佛所住
昔于诸有海　　离垢悉清净
无量大悲云　　充满诸众生
舍离自己身　　如佛刹尘数
于无量行海　　常修令清净
是故莲华藏　　世界海庄严
一切虚空界　　光明遍充满
安住不可动　　胜风轮常持
一切宝庄严　　妙风常流行
卢舍那旷愿　　令国土严净
如意宝遍布　　种种妙华敷
以本愿力故　　处在于虚空
坚固善安住　　一切宝庄严
十方一切界　　放清净光云
诸摩尼宝中　　无量菩萨云
遍游十方国　　光明极炽盛
宝华盛妙色　　庄严光明轮
充满诸法界　　十方靡不遍
一切众净宝　　悉放光明云
十方诸世界　　一切皆充满
灭除一切苦　　安立无上道
妙色悉普照　　一切世界海
于此莲华藏　　世界海之内
一一微尘中　　见一切法界
一切诸佛云　　放宝光明照
是卢舍那刹　　有无量自在
一切众生等　　莲华中诸佛
兴种种无量　　自在变化云
释梵诸天众　　及转轮圣王
一切众生类　　皆悉得安住
变化放光明　　悉与法界等
一切光明中　　出诸佛妙音
知诸众生心　　所念无有余
无数方便门　　调伏群生类
离一切颠倒　　常住于寂静
无量光明云　　悉与法界等
普贤所行智　　无上胜妙地
于光庄严中　　皆悉具足闻

佛子当知。此莲华藏世界海金刚围山。依莲华日宝王地住。彼有一切香水海。一切众宝遍布其地。金刚厚地不可破坏。出生一切众宝。又能明照一切世界。尔时普贤菩萨。以偈颂曰。

一切世界海　　有无量庄严
宝轮无边色　　如来神力起
庄严斫迦罗　　宝轮及香轮
依住真珠轮　　及依种种宝
坚固宝庄严　　阎浮檀净藏
香光满十方　　照现斫迦罗
持以坚固金刚宝　　金刚庄严不可坏
种种众宝相庄严　　一切庄严清净法
香水普流无量色　　散华摩尼栴檀香
天衣遍覆华庄严　　众宝香华熏无量
清净宝树云庄严　　普能照明一切身
光明妙云悉具足　　树下安坐靡不照
种种华香及幡盖　　一切菩萨充法界
能说一切语言海　　是卢舍那转法轮
彼处悉有珍宝幢　　一切宝树出光明
卢舍那佛身清净　　彼庄严内一切见
诸庄严中无数身　　如来变化色无量
充满一切十方界　　调伏众生无限量
一切庄严出妙声　　卢舍那佛所愿轮
随其清净佛刹海　　佛自在力皆悉闻

彼大斫迦罗山内世界海中。有不可破坏摩尼宝王。映现一切众生之身。众宝莲华以为庄严大地。一切庄严妙云皆悉充满。一切妙香而以熏之。以三世佛刹庄严而庄严之。尔时普贤菩萨。以偈颂曰。

其地平正净圆满　　斫迦罗内不可坏
平等安住甚清净　　种种杂宝而庄严
金刚宝地可悦乐　　宝轮罗网弥覆上
种种宝华为庄严　　杂种宝衣珍妙轮
随次遍布一切地　　菩萨天冠宝璎珞
离垢庄严光明照　　妙香碎宝悉充满
光明众宝华庄严　　普放一切满十方
宝华遍覆一切地　　悉能长养佛功德
兴一切云满虚空　　光明普照不可尽
光明悉满一切刹　　具说佛法甘露味
悉入一切佛所愿　　常能广见三世法
随顺菩萨大士行　　于此大地皆悉见
此清净地宝庄严　　一切佛刹悉来入
其地一一微尘中　　一切佛刹亦悉入
众宝妙华庄严藏　　十方菩萨常往来
常闻菩萨一切愿　　及诸菩萨自在德
有宝光明相庄严　　离垢严净出光明
示现一切诸佛法　　充满法界如虚空
有得普贤所愿者　　诸佛境界无量智
彼得无量胜自在　　能入无边佛刹海

彼大地处。有不可说佛刹微尘等香水海。众宝庄严。一切香摩尼宝王。以为其岸。宝王罗网弥覆其上。众宝色水盈满其中。一切众华皆悉开敷。细末栴檀以香其水。常出如来妙音不绝。众香次第普熏十方。杂宝阶道真珠栏楯。众宝潮浪出妙音声。恒沙佛刹微尘数等宝华楼阁。周匝围绕。无量佛刹微尘等众宝华城。以周其外。十大千世界微尘数华。一一莲华各十由旬。开敷鲜茂遍布水上。其香普熏一切世界。十佛国土尘数香树。以为庄严。尔时普贤菩萨。以偈颂曰。

于彼严净大地处　　香水宝海而庄严
清净宝地常安住　　金刚坚固不可坏
众香宝王以为岸　　宝云光明如日照
真珠宝华妙璎珞　　离垢清净普庄严
清净香水湛然满　　众宝华光为旋流
妙声悦乐常不断　　自在普闻佛世界
众珍校饰净阶道　　宝庄严地安不动
真珠妙宝为栏楯　　光明宝华可悦乐
宝树罗生缘道侧　　摩尼宝乐焕明耀
演出无量和雅声　　庄严净音叹三宝
香水柔软湛然满　　分陀利华遍围绕
一切香华出光明　　清净具足而庄严
于宝幢中有光明　　垂宝旗幡而庄严
摩尼宝网出妙声　　闻者能入一切智
众宝华城甚微妙　　无量宝色净光明
十方世界靡不照　　一切具足光严饰
垣墙周匝而围绕　　种种杂宝为庄严
清净宝焰相任持　　具足庄严宝香海
卢舍那佛过去行　　令佛刹海甚清净
无数无量无边际　　彼处一切自在转

一一香水海。有四天下微尘数香水河围绕。种种宝华弥覆其上。彼诸香水河。从佛眉间白毫相出。摩尼宝王泛上随流。尔时普贤菩萨。以偈颂曰。

离垢清净香水流　　金刚宝华悉弥覆
众宝轮地布金沙　　无量珍琦普庄严
净妙阶道七宝成　　诸栏楯上植莲华
真珠宝华常敷荣　　悬杂华鬘为庄严
一切宝光微妙色　　清净香水杂宝流
种种宝华为波浪　　众音谐雅演佛声
栴檀宝末和清流　　无量杂宝为回复
普出种种香光焰　　常流一切十方界
一切香河出无量　　杂种妙胜诸珍宝
众宝积集为华盖　　光明普照香水河
十方无量世界中　　佛光明照见宝王
如来道场宝轮地　　众宝香河盈流满
诸宝罗网相扣摩　　演佛音声常不绝
一切菩萨诸佛法　　普贤大士所修行
诸佛世尊愿音声　　于彼宝岸常得闻
一切如来过去行　　皆悉遍闻十方国
一切香河诸旋流　　一切菩萨功德云
渐渐盈满诸法界　　见一切刹无不至
彼诸一切香水河　　净宝王云弥覆上
佛白毫相出宝王　　其光明耀等如来

彼香河中间一切平正。诸妙宝树以为庄严。杂种宝幔弥覆其上。一切菩萨愿力所起。佛所护念。三世庄严而庄严之。尔时普贤菩萨。以偈颂曰。

卢舍那佛遍十方　　出一切化庄严身
彼亦不来亦不去　　佛愿力故皆悉见
一切佛刹微尘中　　无量佛子修诸行
悉受清净国土记　　见严净刹称本行

佛子当知。此莲华藏世界海中。一一境界。有世界海微尘数清净庄严。诸佛子。此香水海上。有不可说佛刹微尘数世界性住。或有世界性莲华上住。或在无量色莲华上住。或依真珠宝住。或依诸宝网住。或依种种众生身住。或依佛摩尼宝王住。或须弥山形。或河形。或转形。或旋流形。或轮形。或树形。或楼观形。或云形。或网形。尔时普贤菩萨。以偈颂曰。

坚固清净诸佛刹　　离垢解脱光明藏
依止摩尼宝海住　　或有依止香海住
或依种种方便住　　或依庄严众色住
或复须弥树圆形　　种种方门佛刹住
或光明身诸华藏　　宝云普放净光明
光明充满胜世界　　宝地海藏不可坏
或净佛刹无量色　　光明焰云众色等
或有妙音诸世界　　自然常音不思议
无数愿乐种种身　　自在行云音声身
众生无量德音身　　最胜一切德音身
种种门入诸佛刹　　渐至无尽不思议
无数一切满十方　　无尽无量普自在
一切诸方如来刹　　广大方便入佛界
见十方刹渐次至　　国土不增亦不减
以一国土满十方　　十方入一亦无余
世界本相亦不坏　　无比功德故能尔
一切佛刹微尘中　　见卢舍那自在力
弘誓愿海震音声　　调伏一切众生类
佛身充满一切刹　　无数菩萨亦如是
教化众生无有量　　佛现自在无伦匹

尔时普贤菩萨。告诸菩萨言。佛子。彼众香水海中。有一香水海。名乐光明。有一切香摩尼宝王庄严莲华。上有世界。名清净宝网光明。佛号离垢净眼广入。彼世界上。过佛刹尘数世界。有佛国名杂香莲华胜妙庄严。依宝网住。形如师子座。佛号师子座光明胜照。彼世界上。过佛刹尘数世界。有佛国名宝庄严普光明。依诸华住。形如日轮云。佛号广大光明智胜。彼世界上。过佛刹尘数世界。有佛国名杂光莲华。佛号金刚光明普精进善起。彼世界上。过佛刹尘数世界。有佛国名无畏严净。佛号平等庄严妙音幢王。彼世界上。过佛刹尘数世界。有佛国名华开净焰。佛号爱海功德称王。彼世界上。过佛刹尘数世界。有佛国名总持。佛号净智慧海。彼世界上。过佛刹尘数世界。有佛国名解脱声。佛号善相幢。彼世界上。过佛刹尘数世界。有佛国名胜起。佛号莲华藏光。彼世界上。过佛刹尘数世界。有佛国名善住金刚不可破坏。佛号那罗延不可破坏。彼世界上。过佛刹尘数世界。有佛国名华林赤莲华。佛号杂宝华鬘智王。彼世界上。过佛刹尘数世界。有佛国名净光胜电如来藏。佛号能起一切所愿功德。彼世界上。有香水海。名净光焰起。中有世界性。名善住。次上复有香水海。名金刚眼光明。中有世界性。名法界等起。次上复有香水海。名莲华平正。中有世界性。名出十方化身。次上复有香水海。名宝地庄严光明。中有世界性。名宝枝庄严。次上复有香水海。名化香焰。中有世界性。名清净化。次上复有香水海。名宝幢。中有世界性。名佛护念。次上复有世界性名众色普光。如是次上。复有世界尘数香水海及世界性。如一方。十方亦如是。卢舍那佛常转法轮处。尔时普贤菩萨。以偈颂曰。

法界不可坏　　莲华世界海
离垢广庄严　　安住于虚空
此世界海中　　刹性难思议
善住不杂乱　　各各悉自在
平正住庄严　　依种种色住
如来世界海　　佛刹相随顺
种种身音声　　一切佛自在
普见诸世界　　种种业庄严
须弥山城网　　水旋轮圆形
清净色莲华　　彼彼悉围绕
尸罗幢盆形　　随顺转色形
如是难思议　　诸佛国土形
不思议世界　　依止莲华住
放大光明网　　普照于一切
一一如来刹　　放诸光明网
照一切佛国　　充满十方海
一切诸佛刹　　一切境界门
一切方便入　　皆悉见无量
不思议佛刹　　不坏不可尽
无量净庄严　　大仙威神力
彼如来刹顶　　不思议世界
或成或有败　　不生亦不灭
譬如诸树林　　华叶或生落
如是诸佛刹　　成败亦复然
如依种种树　　有种种果生
如是种种刹　　有种种众生
种子差别故　　果实生不同
行业若干故　　佛刹种种异
譬如意宝珠　　随意现众色
除诸妄想故　　悉见清净刹
譬如空中云　　龙王力能现
如是佛愿力　　一切佛刹起
犹如工幻师　　能现种种众
如是众生业　　佛刹不思议
如见彩画像　　知是画师造
如是见佛刹　　心画师所成
众生心不同　　随起诸妄想
如是诸佛刹　　一切皆如化
犹如见导师　　种种无量色
随众生心行　　见佛刹亦然
无量真珠华　　悉覆诸佛刹
色现各不同　　离垢庄严现
彼莲华网中　　佛刹网依住
种种妙庄严　　众生所依处
或有佛刹地　　垢秽不平正
众生烦恼故　　起如是佛刹
清净不清净　　佛刹不可议
众生希望起　　菩萨之所持
清净不清净　　无量诸佛刹
业海因缘起　　菩萨之所化
或放清净光　　离垢众宝体
种种妙庄严　　诸佛令清净
一切国土中　　火灾不可议
示现不清净　　而刹常坚固
或依风轮住　　或复依水轮
无量刹成败　　众生行业故
见无量佛刹　　或成或有败
彼亦无有成　　亦复无有败
于一一念中　　无量佛刹起
诸佛所持故　　国清净离垢
或有佛刹起　　泥土不清净
离明常闇冥　　罪众生所住
或有泥土刹　　烦恼大恐怖
乐少忧苦多　　薄福之所处
或有铁世界　　或有赤铜国
诸石山秽恶　　众生业故起
或有泥土刹　　众生常苦恼
长冥离光明　　光明海能照
诸畜生趣中　　受无量种身
随宿行业故　　长受无量苦
阎罗王界中　　饥渴苦常逼
登上大火山　　长受无量苦
或有七宝刹　　平正住庄严
清净业力起　　微妙善安隐
彼佛刹土中　　唯见人天趣
功德果成就　　常受诸快乐
一一毛孔中　　不思议亿刹
无量形庄严　　种种业所起
随其自业起　　众生界难议
取种种相已　　或受乐受苦
或刹光无量　　一切宝为地
金刚华遍覆　　离垢净庄严
或刹光明体　　光明轮安住
金色栴檀香　　光明云常照
或刹日轮体　　布众香宝衣
或一莲华中　　菩萨悉充满
或有无量色　　离垢宝佛刹
绀宝光明网　　光明网电照
或有佛刹土　　金刚华为体
或布众宝华　　观察甚清净
普贤菩萨愿　　所得清净国
三世庄严刹　　悉现于此中
诸佛子汝观　　佛世界自在
未来一切刹　　悉见皆如梦
十方一切刹　　过去佛国海
于一世界见　　一切刹如化
三世一切佛　　并一切佛土
于一世界见　　三世佛及刹
观微尘上刹　　一切佛自在
无量妙庄严　　皆悉如电光
或无量佛土　　其形犹如海
有如须弥山　　世界难思议
有国如珠贯　　依绀宝网住
或依树庄严　　一切佛充满
或依摩尼轮　　或依止莲华
八隅杂庄严　　离垢种种色
或如师子座　　或有国如金
或如众宝形　　或如梵世处
或天主月形　　又复形如日
或如摩尼宝　　栴檀香庄严
或如旋香鬘　　佛世界安住
或如光明轮　　种种色庄严
或寿命一劫　　或复寿百劫
或复有寿命　　佛刹微尘等
或于一劫中　　见无量刹起
无量不可数　　不思议刹坏
或国土无佛　　或国土有佛
或国土一佛　　或有无量佛
若国土无佛　　他方异世界
有诸化佛来　　示现自在教
从兜率舍寿　　降神处胎生
降魔成正觉　　转无上法轮
随众生所乐　　种种色示现
一切时不坏　　转清净法轮
若众生非器　　非佛令不见
烦恼所障碍　　不见如来意
或刹极浊恶　　常闻弊恶音
刚强粗犷声　　不爱大恐怖
彼地狱畜生　　饿鬼趣受苦
是浊恶佛刹　　众生忧恼海
或刹甘露音　　常闻柔软声
清净业道音　　普闻一切刹
或有佛刹闻　　释提桓因声
梵天王妙声　　诸世界主声
光明旋音声　　佛化身无尽
诸菩萨音声　　当闻佛刹海
或不思议刹　　闻转法轮声
不可尽愿声　　所修行音声
闻三世诸佛　　具足尊名号
随缘起佛刹　　音声不可尽

诸佛子。乃往久远过世界海微尘数劫。复过是数。尔时有世界海。名净光普眼。中有世界性。名胜妙音。依止摩尼华网海住。清净无秽。有须弥山尘数世界。以为眷属。无量宝庄严地。有三百重众宝围山。高广严净周匝围绕。其世界性。形如须弥山。天宫庄严以念为食。彼世界性中。有香水海名清净光。彼香海中。有须弥山。名大焰华庄严幢。以十种宝栏楯围绕。彼须弥山。有林观名宝华枝。以无量华楼阁。无量宝幢楼阁。无量绀宝网。种种色华而庄严之。无量香云弥覆其上。十亿百千城周匝围绕。于彼林东。有一大城名曰焰光。纯香所成面千由旬。七宝为郭周匝围绕。其城竂观杂宝庄严。覆以杂华及诸宝网。微风吹动出妙音声。其城有门一万二千。建杂宝幢而庄严之。十亿园林周匝围绕。城中众生。皆悉成就业报神足。行同诸天。一切所欲应念即至。于彼林南。有一天城。名树华庄严。次有龙城。名曰究竟。次有夜叉城。名金刚胜妙庄严幢。次有乾闼婆城。名离垢善。次有阿修罗城。名宝轮地。次有迦楼罗城。名众宝庄严善光。次有紧那罗城。名娱乐庄严。次有摩睺罗伽城。名宝金刚幢。时彼林中。有一道场。名宝华庄严。其道场前。有大莲华名华焰具足。纵广百亿由旬。十亿莲华眷属围绕。时彼世界过百岁已。有佛出世。如是次第。有十须弥山尘数如来。出兴于世。其最初佛。名一切功德本胜须弥山云。时佛处彼大莲华上。眉间白毫放大光明。名一切功德觉。有十佛世界尘数光明。以为眷属。彼光灭除一切众生烦恼盖障。令得净心起功德海。永离三恶八难诸趣。发菩提心。诸佛子。时彼焰光城中。有王名爱见善慧。其王统领万亿诸城。有三万七千夫人采女。二万五千子。其第一子名功德胜。次名普庄严童子。时彼童子。见佛无量自在功德善根因缘故。即得十种三昧。名曰诸佛具足功德三昧。普门方便三昧。净方便云三昧。教化众生三昧。一切音声充满三昧。无量功德诚向三昧。如实觉诸法三昧。广地方便海三昧。胜解脱三昧。一切智光三昧。尔时普庄严童子。以偈颂曰。

犹如千日出　　虚空靡不照
离垢坐道场　　光明亦如是
无量万亿劫　　难遇之导师
出兴于世间　　一切见最胜
观察佛光明　　如云难思议
一切处悉见　　如对现目前
毛孔放光明　　如云不可尽
随诸众生音　　赞佛无量德
众生遇佛光　　离苦永寂灭
悉安隐快乐　　欢喜遍充满
观察诸菩萨　　充满十方界
放摩尼宝云　　赞叹诸最胜
常于道场闻　　深妙音声海
灭诸众生苦　　睹佛自在力
一切兴恭敬　　欢喜心无量
往诣法王所　　瞻仰礼供养。

时彼童子说偈音声。于彼世界无不普闻。尔时爱见善慧王。闻说是偈欢喜无量。以偈颂曰。

宜时普宣告　　诸王大臣等
令知吉祥相　　咸速诣最胜
庄饰一切城　　宜令悉清净
建诸妙幢幡　　种种宝庄严
设众妙宝帐　　弥覆罗其上
兴妓乐音云　　令充遍虚空
扫除诸街巷　　降以杂宝雨
庄严众宝乘　　当诣见最胜
各于其帐内　　雨种种云雨
一切庄严云　　流行虚空中
香莲华光云　　华盖难思议
璎珞半月云　　雨众妙宝衣
须弥山香水　　摩尼宝庄严
清净众杂宝　　显现虚空中
摩尼宝华鬘　　离垢众宝鬘
摩尼宝灯云　　凝照停虚空
瞩想皆念佛　　生无量欢喜
妻子眷属俱　　当诣见最胜

尔时爱见善慧王。与七十七亿那由他眷属俱。往诣一切功德本胜须弥山云佛所。到已头面礼足于一面坐。有无量天龙夜叉乾闼婆阿修罗迦楼罗紧那罗摩睺罗伽等。往诣佛所。头面礼足于一面住。尔时如来。教化一切诸众生故。于彼大众海中说经。名现三世一切诸佛集会。世界尘数修多罗以为眷属。随诸众生所应解故。尔时普庄严童子。闻是经已。宿世功德因缘故。得一切法具足三昧。一切法来入安住菩提心三昧。法界师子光方便三昧。法眼清净三昧。尔时童子以偈颂曰。

我闻最胜法　　清净慧眼开
能见一切佛　　过去功德海
我见一切生　　如本色具足
随本名身业　　供养一切佛
过去诸佛所　　无量劫海行
我见诸佛海　　清净佛刹海
于生死海中　　舍自身无量
修菩萨胜行　　严净佛刹海
舍无量耳鼻　　头目及手足
王身大臣身　　具足修净国
一一佛刹中　　难思议亿劫
修行菩萨道　　令佛刹海净
普贤菩萨愿　　修习诸行海
一切刹海中　　令佛土清净
如日光明净　　悉见色具足
佛智光照已　　见我本修行
见无量诸佛　　离垢清净刹
成等正觉声　　悉充满法界
如彼修清净　　具足佛刹海
一切佛神力　　应修菩萨行

说是偈时。如须弥山尘数众生。悉发无上道心。时彼如来。为此童子而说颂曰。

善哉普庄严　　德藏大名称
能为众生故　　勇猛求菩提
能发智慧光　　满一切法界
无上道德云　　当得智慧海
一国中修行　　一刹微尘劫
当逮是智慧　　如我之所得
懈怠者不能　　解深方便海
精进力成就　　能净佛世界
一切微尘数　　劫海修众行
彼得净如是　　如我佛刹海
一一众生故　　无量劫苦行
不厌生死难　　能为大导师
无量无边愿　　一切诸佛海
能度无上道　　方便海具足
恭敬供养我　　普庄严大力
胜须弥山佛　　成汝无上道
普贤常勇猛　　具足大名称
一切法界满　　净诸佛刹海

尔时一切功德本胜须弥山云如来。寿五十亿岁。彼佛灭度后。有佛出世。号一切度离痴清净眼王如来。普庄严童子。见是如来已。即得念佛三昧。普门海藏三昧。无量智持转法三昧。甚深法乐三昧。时佛说经。名一切法界自性离垢庄严。有世界微尘等修多罗。以为眷属。普庄严童子。闻是经已。即得三昧。名一切法普门欢喜藏三昧。入一切法方便海三昧。
