
佛在摩竭提国寂灭道场初始得佛普光法堂。坐莲华藏师子座上。善觉智无二念。了达法性住佛所住。等诸如来至无碍趣。具不退法无坏境界。住不思议等达三世。与十佛国土微尘数等大菩萨俱。尽一生补处。悉从他方世界来集。了众生性深入法界。常善思量世间涅槃。明了业报众生心行。悉能解知诸法义味。观察世间。离世间法。究竟分别为无为性。去来现在靡不贯达。时诸菩萨咸作是念。唯愿世尊哀愍我等。随所志乐示现佛刹。示佛所住。示佛国庄严。示诸佛法。示佛土清净。示佛所说法。示佛刹体。示佛功德势力。示随佛刹起。示成正觉。开示十方一切如来所可分别菩萨十住十行十回向十藏十地十愿十定十自在十顶。菩萨随喜心。不断如来性。救众生灭烦恼。知众行解诸法。离垢秽拔众难。决疑网竭爱欲。佛无上地。佛境界。佛住寿。佛行。佛力。佛无所畏。佛定。佛神足。佛胜法。佛不动转。佛六情根。佛光。佛智。佛无上功德一切具足。如是等事悉为我现。

尔时世尊。知诸菩萨心之所念。即如其像现神通力。现神力已。东方过十佛刹微尘数国。有世界名金色。佛号不动智。有菩萨字文殊师利。与十佛土尘数菩萨。来诣佛所恭敬供养头面礼足。即于东方。化作莲华藏师子之座。结跏趺坐。南方过十佛刹微尘数国。有世界名乐色。佛号智火。有菩萨字觉首。与十佛土尘数菩萨。来诣佛所恭敬供养头面礼足。即于南方。化作莲华藏师子之座。结跏趺坐。西方过十佛刹微尘数国。有世界名华色。佛号习智。菩萨字财首。与十佛土尘数菩萨。来诣佛所恭敬供养头面礼足。即于西方。化作莲华藏师子之座。结跏趺坐。北方过十佛刹微尘数国。有世界名薝葡华色。佛号行智。菩萨字宝首。与十佛土尘数菩萨。来诣佛所恭敬供养头面礼足。即于北方。化作莲华藏师子之座。结跏趺坐。东北方过十佛刹微尘数国。有世界名青莲华色。佛号明智。菩萨字德首。与十佛土尘数菩萨。来诣佛所恭敬供养头面礼足。即于东北方。化作莲华藏师子之座。结跏趺坐。东南方过十佛刹微尘数国。有世界名金色。佛号究竟智。菩萨字目首。与十佛土尘数菩萨。来诣佛所恭敬供养头面礼足。即于东南方。化作莲华藏师子之座。结跏趺坐。西南方过十佛刹微尘数国。有世界名宝色。佛号上智。菩萨字进首。与十佛土尘数菩萨。来诣佛所恭敬供养头面礼足。即于西南方。化作莲华藏师子之座。结跏趺坐。西北方过十佛刹微尘数国。有世界名金刚色。佛号自在智。菩萨字法首。与十佛土尘数菩萨。来诣佛所恭敬供养头面礼足。即于西北方。化作莲华藏师子之座。结跏趺坐。下方过十佛刹微尘数国。有世界名玻璃色。佛号梵智。菩萨字智首。与十佛土尘数菩萨。来诣佛所恭敬供养头面礼足。即于下方。化作莲华藏师子之座。结跏趺坐。上方过十佛刹微尘数国。有世界名如实色。佛号伏怨智。菩萨字贤首。与十佛土尘数菩萨。来诣佛所恭敬供养头面礼足。即于上方。化作莲华藏师子之座。结跏趺坐。是时文殊师利菩萨。承佛神力。观察大众。叹曰快哉。今菩萨会为未曾有。诸佛子。当知佛刹不可思议。佛住。佛国。佛法。佛刹清净。佛说法。佛出世。佛刹起。诸佛阿耨多罗三藐三菩提。皆不可思议。何以故。十方诸佛说法。知彼心行随化众生。与虚空法界等。何以故。此娑婆世界中。诸四天下教化一切。种种身。种种名。处所形色长短寿命。诸得。诸入。诸根。生处。业报。如是种种不同。众生所见亦异。何以故。诸佛子。此四天下佛号不同。或称悉达。或称满月。或称师子吼。或称释迦牟尼。或称神仙。或称卢舍那。或称瞿昙。或称大沙门。或称最胜。或称能度。如是等称佛名号其数一万。诸佛子。次此东方。有四天下名曰善护。彼称如来。或号金刚。或号尊胜。或号大智。或号不坏。或号云王。或号无诤。或号平等。或号欢喜。或号无比。或号默然。如是等称佛名号其数一万。诸佛子。次此南方。有四天下名曰难养。彼称如来。或名甘露灌。或名善名称。或名离垢。或名实论师。或名调御。或名乐慧。或名大音。或名众祐。或名无量。或名胜慧。如是等称佛名号其数一万。诸佛子。次此西方。有四天下名曰佛慧。彼称如来。或谓性慧。或谓爱现。或谓无上王。或谓无恐怖。或谓实慧。或谓常化。或谓知足。或谓法慧。或谓究竟。或谓能忍。如是等称佛名号其数一万。诸佛子。次此北方。有四天下名师子言。彼称如来。或称大牟尼。或称苦行。或称婆伽婆。或称福田。或称一切智。或称善意。或称清净。或称伊那婆那。或称胜鬘。或称愿行满。如是等称佛名号其数一万。诸佛子。次此东北方。有四天下名曰安宁。彼称如来。或号法王。或号等起。或号寂静。或号妙天。或号离欲。或号胜慧。或号等心。或号无坏。或号慧音。或号远来。如是等称佛名号其数一万。诸佛子。次此东南方。有四天下名曰喜乐。或称如来。或名莲华。或名慧火。或名知人。或名密教。或名解脱。或名自然安住。或名妙行成就。或名清净眼王。或名上勇。或名精进力。如是等称佛名号其数一万。诸佛子。次此西南方。有四天下名曰坚固。彼称如来。或称不动。或称慧王。或称满慧。或称无动慧。或称常悲。或称顶王。或称胜音。或称一切施或称持仙。或称胜须弥如是等称佛名号其数一万。诸佛子。次此西北方。有四天下名须菩提。彼称如来。或号普慧。或号光明成就。或号宝髻。或号应敬念。或号无上义。或号悦乐。或号本性清净。或号光明满。或号修臂。或号本善住。如是等称佛名号其数一万。诸佛子。次此下方。有四天下名曰焰道。彼谓如来。或名长养善根。或名师子色。或名利智。或名真金焰。或名普亲。或名梵音。或名饶益。或名究竟来。或名真天。或名平等施。如是等称佛名号其数一万。诸佛子。次此上方。有四天下名曰持地。彼谓如来。或称猛慧。或称无量清净。或称觉慧。或称勇首。或称妙庄严。或称能发欢喜。或称意成满。或称火光。或称精进。或称一乘。诸佛子。如是持地四天下。称佛名号其数一万。此娑婆世界。有如是等百亿四天下。彼称如来。亦各不同有百亿万。诸佛子。此娑婆世界东。次有国土名曰密训。彼谓如来。或称平等。或称最勇。或称安慰。或称调意。或称闻慧。或称一切舍。或称自在。或称坚固身。或称大超越。或称无比智。诸佛子。如是密训国土。称佛名号有百亿万。诸佛子。此世界南。次有国土名曰最勇。彼谓如来。或称自然清净。或称意至到。或称能仁。或称解脱王。或称智惠王。或称明行足。或称善誓。或称能寂灭。或称大慈。或称大悲。如是等称佛名号有百亿万。诸佛子。此世界西。次有国土名曰离垢。彼谓如来。或称具足直心。或称分别道。或称善持。或称解脱众乱。或称论师。或称分别众宝。或称无上现。或称来化。或称一切苦行。或称具足力。如是等称佛名号有百亿万。诸佛子。此世界北。次有国土名宝境界。彼谓如来。或称薝葡华色。或称日藏。或称依精进住。或称等起住寿。或称超实。或称慧日。或称无障碍。或称月出。或称慧火势。或称清净身。如是等称佛名号有百亿万。诸佛子。此世界东北。次有国土名曰诃尼。彼称如来。或号离苦。或号一切解脱。或号因缘具足。或号解脱智慧。或号过去藏。或号宝光。或号离世间。或号至离身地。或号端严藏。或号离嗔恚心。如是等称佛名号有百亿万。诸佛子。此世界东南。次有国土名曰饶益。彼称如来。或号因缘。或号尽智。或号美音。或号根胜。或号庄严盖。或号净根。或号殊特。或号分别到彼岸。或号胜定。或号慈父。或号智海。如是等称佛名号有百亿万。诸佛子。此世界西南。次有国土名曰鲜少。彼称如来。或号牟尼主。或号乐宝。或号不二观。或号知智。或号谦意。或号有缘见。或号根主。或号天人师。或号建业。或号金刚华。如是等称佛名号。有百亿万。诸佛子。此世界西北。次有国土名曰知足。彼称如来。或号华聚。或号栴檀盖。或号莲华藏。或号超越诸法。或号法显。或号次起。或号善净盖。或号离垢善根。或号善言。或号专念法。或号五法藏。如是等称佛名号有百亿万。诸佛子。此世界下。次有国土名离搏食。彼称如来。或号真珠焰。或号普化或号法命主。或号无为。或号觉根。或号离尘。或号风无碍。或号欣施。或号分别道。或号建幢。如是等称佛名号有百亿万。诸佛子。此世界上。次有国土名解脱音。彼称如来。或号猛幢。或号无量宝。或号乐大施。或号天光。或号吉祥兴。或号离死地。或号最胜。或号不退轮。或号离非法。或号修一切智。诸佛子。此解脱音世界。称佛名号有百亿万。如娑婆国土及十世界。如是东方百千亿不可量不可数不可思议不可称无等无边无分齐不可说。虚空法界等世界中众生。称佛名号各各不同。南西北方四维上下亦复如是。是皆如来为菩萨时。有因缘者为度此故。种种方便。口业音声行业果报。法门权道诸根所乐。令诸众生知如来法。
