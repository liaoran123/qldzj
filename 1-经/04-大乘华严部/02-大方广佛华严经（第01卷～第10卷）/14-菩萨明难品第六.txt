
尔时文殊师利菩萨。问觉首菩萨言。佛子。心性是一。云何能生种种果报。或至善趣或至恶趣。或具诸根或不具者。或生善处或生恶处。端正丑陋苦乐不同。业不知心心不知业。受不知报报不知受。心不知受受不知心。因不知缘缘不知因。智不知法法不知智。尔时觉首菩萨。以偈答曰。

为化众生故　　乃能问斯义
诸法如实性　　我说仁谛听
诸法不自在　　求实不可得
是故一切法　　二俱不相知
譬如驶水流　　流流无绝已
二俱不相知　　诸法亦如是
亦如明灯焰　　焰焰不暂停
二俱不相知　　诸法亦如是
亦如长风起　　鼓拂生动势
二俱不相知　　诸法亦如是
亦如深广地　　展转相依住
二俱不相知　　诸法亦如是
眼耳鼻舌身　　心意诸情根
因此转众苦　　而实无所转
法性无所转　　示现故有转
于彼无示现　　示现无所有
眼耳鼻舌身　　心意诸情根
其性悉空寂　　虚妄无真实
观察正思惟　　有者无所有
彼见不颠倒　　法眼清净故
虚妄非虚妄　　若实若不实
世间出世间　　但有假言说

尔时文殊师利菩萨。问财首菩萨言。佛子。一切众生非众生。如来云何随众生时。随命。随身。随行。随欲乐。随愿。随意。随方便。随思惟。随筹量。随众生见。而教化之。尔时财首菩萨。以偈答曰。

明智心境界　　常乐寂灭行
我今如实说　　仁者善谛听
分别观内身　　我身何所有
若能如是观　　彼达我有无
观身一切分　　无所依止住
谛了是身者　　于身无所著
能解身如实　　明达一切法
知法悉虚妄　　其心无所染
身命相随顺　　展转更相因
犹如旋火轮　　前后不可知
智者能观察　　一切有无常
诸法空无我　　则离一切相
因缘所起业　　无我犹如梦
果报性寂灭　　前后无异相
一切世间法　　唯以心为主
随乐取相者　　皆悉是颠倒
世间所有法　　一切悉虚妄
不能解诸法　　真实无有二
一切生灭法　　皆悉从缘起
念念速归灭　　始终无异相

尔时文殊师利。问宝首菩萨言。佛子。一切众生四大。悉非我非我所。云何众生。或受苦受乐。或作恶作善。或内端正或外端正。或受少报或受多报。或有现报或有后报。然诸法性无善无恶。尔时宝首菩萨。以偈答言。

随所行诸业　　受果报亦然
造者无所有　　诸佛如是说
犹如明净镜　　随其面像现
内外无所有　　业性亦如是
亦如田种子　　各各不相知
自然能作因　　业性亦如是
亦如大幻师　　在彼四衢道
示现种种色　　业性亦如是
如匠造木人　　能出种种声
彼无我非我　　业性亦如是
亦如众鸟类　　出[穀-禾+卵]音不同
能作种种声　　业性亦如是
如亲因缘会　　受生无来者
诸根各别异　　业性亦如是
如大地狱中　　众生受苦恼
苦恼无来处　　业性亦如是
亦如转轮王　　成就胜七宝
彼无所从来　　业性亦如是
亦如诸世界　　有成或有败
成败无来去　　业性亦如是

尔时文殊师利。问德首菩萨言。佛子。如来唯觉一法。云何乃说无量诸法。音声遍满无量世界。悉能教化无量众生。出无量声现无量身。了知无量众生心意。示现无量神足自在示现无量无边世界。示现无量殊胜庄严。示现无量种种境界。而法性分别实不可得。尔时德首菩萨。以偈答曰。

佛子乃能问　　甚深微妙义
智者若知此　　常乐求功德
犹如地性一　　能持种种物
不分别一异　　诸佛法如是
犹如火性一　　能烧世间物
火性无分别　　诸佛法如是
犹如大海水　　注以百川流
其味无别异　　诸佛法如是
犹如风性一　　吹动一切物
风性无分别　　诸佛法如是
犹如龙雷震　　普雨一切地
雨渧无分别　　诸佛法如是
犹如大地一　　能生种种芽
地性无别异　　诸佛法如是
犹日无云曀　　普能照十方
光明无异性　　诸佛法如是
犹如空中月　　世间靡不见
非至一切处　　诸佛法如是
犹如大梵王　　普应现大千
其身无别异　　诸佛法如是

尔时文殊师利。问目首菩萨言。佛子。如来福田等一无异。云何布施果报不同。有种种色。种种性。种种家。种种根。种种财。种种奇特。种种眷属。种种自在。种种功德。种种慧。如来平等无有怨亲。尔时目首菩萨。以偈答曰。

譬如大地一　　能生种种芽
于彼无怨亲　　佛福田亦然
譬如水一味　　因器故不同
诸佛福田一　　众生故有异
譬如大幻师　　能令众欢喜
诸佛圣福田　　随愿令欣悦
譬如辩才王　　能令众欢喜
诸佛圣福田　　令众生悦乐
譬如明净镜　　随对现众像
诸佛圣福田　　众生故有异
譬如大药王　　消灭一切毒
诸佛圣福田　　能灭烦恼患
譬如日出时　　能除一切闇
诸佛圣福田　　普照十方界
譬如净满月　　普照四天下
诸佛圣福田　　平等无偏党
譬如毗岚风　　震动一切地
诸佛圣福田　　能动三界有
譬如火劫起　　天地靡不烧
诸佛圣福田　　能烧一切有

尔时文殊师利。问进首菩萨言。佛子。众生为见如来教断诸烦恼耶。为知色受想行识欲界色界无色界痴爱。断诸烦恼耶。若知色受想行识欲界色界无色界痴爱。断诸烦恼者。如来教法何所增损。尔时进首菩萨。以偈答曰。

佛子善谛听　　我说如实义
或有速出要　　或有难解脱
若欲求除灭　　无量诸过恶
应当一切时　　勇猛大精进
譬如微小火　　樵湿则能灭
于佛教法中　　懈怠者亦然
譬如人钻火　　未出数休息
火势随止灭　　懈怠者亦然
譬如净火珠　　离缘而求火
毕竟不可得　　懈怠者亦然
譬如明净日　　闭目求见色
于佛教法中　　懈怠者亦然
譬人无手足　　欲射过大地
永不从彼意　　懈怠者亦然
譬如大海水　　一毛渧求尽
于佛教法中　　懈怠者亦然
譬如火劫起　　欲以少水灭
于佛教法中　　懈怠者亦然
譬人见虚空　　便言我身满
于佛教法中　　懈怠者亦然

尔时文殊师利。问法首菩萨言。佛子。如佛所说。闻受法者能断烦恼。云何众生等闻正法而不能断。随淫怒痴。随慢。随爱。随忿。随悭嫉。随恨。随谄曲。是诸垢法悉不离心。心无所行能断结使。尔时法首菩萨。以偈答曰。

佛子善谛听　　所问如实义
非但积多闻　　能入如来法
譬人水所漂　　惧溺而渴死
不能如说行　　多闻亦如是
譬人大惠施　　种种诸肴膳
不食自饿死　　多闻亦如是
譬如有良医　　具知诸方药
自疾不能救　　多闻亦如是
譬如贫穷人　　日夜数他宝
自无半钱分　　多闻亦如是
譬如帝王子　　应受无极乐
业障故贫苦　　多闻亦如是
譬如聋聩人　　善奏诸音声
悦彼不自闻　　多闻亦如是
譬如盲瞽人　　本习故能画
示彼不自见　　多闻亦如是
譬如海导师　　能度无量众
拯彼不自济　　多闻亦如是
譬人处大众　　善说胜妙事
内自无实德　　多闻亦如是

尔时文殊师利。问智首菩萨言。佛子。于佛法中智慧为首。如来何故。或为众生。赞叹檀波罗蜜尸波罗蜜羼提波罗蜜毗梨耶波罗蜜禅波罗蜜般若波罗蜜慈悲喜舍。此一一法。皆不能得无上菩提。尔时智首菩萨。以偈答曰。

难知而能知　　随顺众生心
佛子所问义　　谛听我今说
过去未来世　　现在诸导师
未曾以一法　　得成无上道
如来知众生　　本性所修习
善顺应度者　　为说净妙法
悭者赞布施　　毁禁赞持戒
嗔恚赞忍辱　　懈怠赞精进
乱意赞禅定　　愚痴赞智慧
不仁赞慈愍　　怒害赞大悲
忧戚为赞喜　　憎爱为赞舍
如是修习者　　渐解一切法
譬如造宫室　　起基令坚固
施戒亦如是　　菩萨众行本
赞如牢坚城　　防御诸敌难
忍进亦如是　　防护诸菩萨
譬如大力王　　威德定天下
禅智亦如是　　安隐诸菩萨
譬如转轮王　　具受一切乐
四等亦如是　　安乐诸菩萨

尔时文殊师利。问贤首菩萨言。佛子。一切诸佛。唯以一乘得出生死。云何今见一切佛刹。事事不同。所谓世界众生。说法教化。寿命光明。神力众会。佛法法住。如是等事皆悉不同。无有不具一切佛法。而能成就无上菩提。尔时贤首菩萨。以偈答曰。

文殊法常尔　　法王唯一法
一切无碍人　　一道出生死
一切诸佛身　　唯是一法身
一心一智慧　　力无畏亦然
随众生本行　　求无上菩提
佛刹及众会　　说法悉不同
一切诸佛刹　　平等普严净
众生业行异　　所见各不同
诸佛及佛法　　众生莫能见
佛刹法身众　　说法亦如是
本行广清净　　具足一切愿
彼人见真实　　明达知见者
随顺众生欲　　诸业及果报
各令见真实　　佛力自在故
佛刹无异相　　如来无憎爱
随彼众生行　　自得如是见
非是一切佛　　安住导师咎
无量诸世界　　示现见不同
一切诸世界　　所应受化者
常见人中雄　　诸佛法如是

尔时诸菩萨。谓文殊师利言。佛子。我等所解各各已说。仁者辩才深入。次应敷演。何等是佛境界。何等是佛境界因。何等是佛境界所入。何等是佛境界所度。何等是佛境界随顺知。何等是佛境界随顺法。何等是佛境界分别知。何等是识佛境界。何等是决定知佛境界。何等是佛境界照。何等是佛境界广。尔时文殊师利。以偈答曰。

如来深境界　　其量齐虚空
一切众生入　　真实无所入
如来境界因　　唯佛能分别
自余无量劫　　演说不可尽
随顺众生故　　普入诸世间
智慧常寂然　　不同世所见
度脱诸群生　　随顺其心智
宣畅无穷尽　　唯是佛境界
如来一切智　　三世无障碍
诸佛妙境界　　皆悉如虚空
法界无异相　　随顺众生说
若欲具分别　　唯佛之境界
一切诸世间　　无量众音声
随时悉了知　　其实无分别
非识所能识　　亦非心境界
自性真清净　　能示诸群生
非业非烦恼　　寂灭无所住
无明无所行　　平等行世间
一切众生心　　普在三世中
如来于一念　　一切悉明达

尔时此娑婆世界众生。佛神力故。见此佛刹一切众生。如所行法。如所行业。如世间行。随身所行。随根所行。随其行报所生之处。持戒毁禁说法果报。如是世界中事一切悉见。如是东方百千亿世界。不可量不可数不可思议不可称无等无边无分齐不可说虚空法界等一切世界。乃至说法果报一切悉见南西北方四维上下亦复如是。
