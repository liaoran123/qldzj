
尔时善财童子。正念思惟。智慧分别。随顺正趣。修广身证无量欢喜庄严法门。往诣妙德守护诸城夜天所。见彼夜天。处普照一切宫殿宝师子座。不可说诸天眷属围绕。随方面身。一切众生色身。普现一切众生前身。一切众生无所著身。一切众生身身。一切众生无上身。随顺教化一切众生身。游十方身。至一切十方身。究竟佛身。究竟教化一切众生身。善财见此身已。欢喜无量。头面礼足绕无数匝。恭敬合掌于一面住。白言天神。我已先发阿耨多罗三藐三菩提心。而未知菩萨云何学菩萨道饶益众生。以无上摄法摄取众生顺如来业亲近法王。时彼夜天。告善财言。善哉善哉。佛子。为救护一切众生故。问菩萨行。为严净一切佛刹。供养一切佛。住一切劫。救护一切众生。守护一切如来种姓。究竟十方一切法界海平等之心。充满一切。悉闻受持一切诸佛所转法轮。随其所应雨甘露法故。问菩萨行。善男子。我已成就甚深妙德自在音声法门。是故佛子。我为胜大法师。无所挂碍。于一切法心无所著。分别如来一切法藏。安住如来大慈大悲。建立众生于菩提心。得一切利不舍菩提心。长养一切善根。为一切众生调御大师。安立众生一切智道故。于一切世界为明净日。照一切众生无量善根故。等心观察一切众生。不舍一切众生。出生长养一切善根。甚深智慧观净尔焰。断一切不善业行诸善业救护众生。显现一切诸佛世界。修行严净诸本事业。立一切众生清净善根。令值一切诸善知识无能坏者。立一切众生佛正教故。佛子。我常以法施为首。出生长养诸白净法。一切智心坚固不动。如金刚藏不可沮坏。心常依止佛力。魔力。善知识力。心坏一切诸结业山。心能专求一切智因满白净法无碍法门一切种智。佛子。我以如是智慧光明净诸众生。无量善法饶益一切。复次佛子。我以十行观察法界。随顺法界摄取法界。何等为十。所谓知法界无量。智慧无量故。知法界无量无边。悉见一切诸如来故。知佛法界无量无边。诣一切刹。恭敬供养一切佛故。知法界无分齐。于一切世界海。行菩萨行故。知法界不可坏。究竟如来不可沮坏圆满智故。知法界一。如来妙音一切众生无不闻故。知法界自然清净。教化一切众生满佛愿故。知法界遍至众生。深入普贤菩萨行故。知法界一切庄严。普贤菩萨行自在庄严故。知法界不可灭。一切智善根充满法界。令诸众生悉清净故。佛子。我以此十行观察法界。增长善根。知佛奇特境界不可思议。佛子。我如是正念思惟。以一万陀罗尼为众生说法。所谓摄取一切诸法圆满陀罗尼。持一切法圆满陀罗尼。一切法云雷震圆满陀罗尼。诸佛起住圆满陀罗尼。转一切佛名号轮圆满陀罗尼。分别演说三世诸佛大愿海圆满陀罗尼。摄一切乘海圆满陀罗尼。照一切众生业海灯藏圆满陀罗尼。一切法现前旋流勇猛圆满陀罗尼。一切智勇猛圆满陀罗尼。以如是等万陀罗尼。为一切众生分别说法。

复次佛子。我或为众生说闻慧法。或为众生说思慧法。或为众生说修慧法。或说一有。或说一切有海。或说一佛海。或说一切佛名号海。或说一世界。或说一切世界海。或说授一记。或说授一切记海。或说一佛眷属海。或说一切佛眷属海。或说一佛法轮。或说一切佛法轮海。或说一修多罗。或说一切佛修多罗海。或说一会。或说一切会海。或说一萨婆若心。或说一切菩提心海。或说一乘。或说一切乘海。佛子。以如是等无量方便。为诸众生敷演不可说不可说法。佛子。我深入此无坏法界。皆悉究竟如来正法。以无上法施摄取众生。尽未来劫。修习普贤菩萨所行。佛子。我已成就此甚深妙德自在音声法门。于念念中。悉能长养一切法门。充满法界。尔时善财白夜天言。妙哉。天神。如此法门最为甚深。得此法门其已久如。答言。佛子。乃往古世。过转世界微尘等劫。有劫名离垢光明。时有世界。名法界妙德云。有四天下微尘等香须弥山庄严。于莲华中出一切佛妙愿音声。一切众生净业所起众宝合成。形如莲华清净无垢。有须弥山微尘等众妙宝树。周匝围绕。有须弥山微尘等众妙宝香。以为庄严。有须弥山微尘等诸四天下。庄严世界。一一四天下。各有不可说不可说城。彼世界中有四天下。名庄严幢。彼四天下有王都城。名普宝华光。于彼城外有道场。名法王宫殿光明。其道场上。有须弥山微尘等佛。出兴于世。其最初佛号法海雷音光明王。时有转轮王。名离垢光明。于彼佛所守护正法。闻持正法修多罗海。佛灭度后出家学道。正法欲灭。于大劫中有恶劫起。烦恼炽盛。众生恚怒忿毒交诤。诸比丘众背功德利。心乐放逸。常好王论贼论女论国论海论世间之论。乐如是等种种诸论。时王比丘作如是念。如来无量阿僧祇劫修集妙法。云何此诸比丘而共毁灭。彼王比丘即升虚空。放大光明云。无量种色。普照十方一切世界。除灭一切众生烦恼。立无量众生无上菩提。复令正法于六万五千岁而得兴盛。时有比丘尼。名法轮化光。是彼转轮王女。十万比丘尼以为眷属。见父王比丘光明神变。即发阿耨多罗三藐三菩提心。得一切佛灯明三昧甚深妙德自在音声法门。得已。身心柔软。法海雷音光明王佛。神力自在。一切功德悉现在前。佛子。时转轮王。随彼如来。转正法轮。兴隆法者。岂异人乎今普贤菩萨摩诃萨是也。法轮化光比丘尼者。我身是也。我于尔时。守护佛法。建立十万比丘尼众。得不退转地。又令摄取一切如来法门三昧。法轮光明三昧。又复建立入一切法海方便般若波罗蜜。佛子。次有如来。出兴于世。名离垢法山。我得值遇。次有如来。名法圆满光明周罗。次有如来。名法日妙德云。次有如来。名法海分别妙音声王。次有如来。名法日圆满灯。次有如来。名法化幢云。次有如来。名法焰山幢王。次有如来。名甚深法妙德月。次有如来。名法智普光明藏。次有如来。名普智境界觉悟众生。次有如来。名妙德山王。次有如来。名普门普贤须弥山。次有如来。名一切法精进幢。次有如来。名宝华妙德云。次有如来。名寂静甚深光明周罗。次有如来。名法焰大慈光明月。次有如来。名光焰妙德海。次有如来。名智慧日普照一切。次有如来。名圆满普智。次有如来。名无上智觉明王。次有如来。名功德焰华灯。次有如来。名智慧师子幢王。次有如来。名普日光明王。次有如来。名须弥相庄严。次有如来。名勇猛日普光明。次有如来。名法网觉妙德月。次有如来。名法莲华敷善德妙音。次有如来。名相日普光明。次有如来。名普光妙德正法音声。次有如来。名无畏妙德那罗延师子。次有如来。名普智健幢。次有如来。名敷法莲华身。次有如来。名功德华妙法海。次有如来。名道场觉妙德月。次有如来。名法炬妙德月。次有如来。名普照光明周罗。次有如来。名法幢灯。次有如来。名妙德海幢云。次有如来。名名称山妙德云。次有如来。名栴檀妙德月。次有如来。名明净普妙德华。次有如来。名普照众生光明王。次有如来。名钵头摩华妙功德藏。次有如来。名香焰光明王。次有如来。名钵头摩因。次有如来。名明净相山。次有如来。名普称功德幢。次有如来。名普门光明须弥山。次有如来。名妙德法城光明。次有如来。名明净功德山。次有如来。名胜相妙德。次有如来。名法力勇猛幢。次有如来。名法轮光明妙音。次有如来。名功德光焰楼阁智光。次有如来。名无上妙法轮月。次有如来。名明净法钵头摩觉幢。次有如来。名宝钵头摩光藏。次有如来。名宝尸弃云灯。次有如来。名智觉华。次有如来。名种种焰妙德须弥山藏。次有如来。名圆满焰妙德王。次有如来。名功德云庄严光明。次有如来。名法山云幢。次有如来。名普明净功德山。次有如来。名法日云灯王。次有如来。名法云名声自在王。次有如来。名法圆满云。次有如来。名善觉明净智幢。次有如来。名法圆满善觉妙德月。次有如来。名金色山贤。次有如来。名明净贤妙德须弥山。次有如来。名普智慧云妙声。次有如来。名法力妙德楼阁。次有如来。名香焰妙德王。次有如来。名金色摩尼山妙声。次有如来。名白毫藏一切法圆满光明。次有如来。名明净法轮。次有如来。名无上清净尸罗山。次有如来。名普精进炬光照云。次有如来。名广三昧海天冠光明。次有如来。名宝焰妙德王。次有如来名法炬宝帐妙声。次有如来。名法云空光明师子。次有如来。名相好庄严幢月。次有如来。名光明焰山电云。次有如来。名无碍虚空法光。次有如来。名乐智华敷。次有如来。名世间主光明妙声。次有如来。名法三昧光明妙音。次有如来。名法音真宝藏。次有如来。名法光明焰妙声海。次有如来。名普照三世相幢。次有如来。名法圆满山光明。次有如来。名法界师子光明。次有如来。名法界师子焰。次有如来。名明净妙德须弥山。次有如来。名一切三昧海师子。次有如来。名普智光明灯。佛子。于离垢光明劫中。如是等须弥山微尘等如来。出兴于世。其最后佛。名法界城明净智灯。彼诸如来我悉恭敬供养。闻法受持出家学道。守护佛法。于彼诸佛所。种种方便入此甚深妙德自在音声法门。以种种方便化众生海。复次。佛子。复有佛刹微尘等劫中诸佛出世。我亦皆悉恭敬供养。是故。佛子。一切众生长寝生死。唯我独觉。复能觉悟一切众生。守护心城离三界城。入一切智无上法城。善男子。我唯成就此甚深妙德自在音声法门。除灭众生两舌口过。令净实语。诸大菩萨。决了众生诸语言道。于一念中。觉悟一切众生之心。深入众生语言音海。善知众生施设语法。分别了知一切法海。深入摄取一切诸法陀罗尼海。善巧方便为众生出一切法云。究竟度脱一切众生。摄取众生立无上业。随顺净智分别业藏。能师子吼法施一切。得诸法地圆满陀罗尼。我当云何能知能说彼功德行。善男子。此佛众中。有一夜天。名开敷树华。汝诣彼问。云何菩萨学一切智。安立众生于萨婆若。尔时妙德守护诸城夜天。欲重明此法门义。以偈颂曰。

佛子深法门　　虚空如如性
分别三世佛　　无量诸法界
出生无量门　　不思议诸法
长养无碍智　　了达三世法
过转刹尘劫　　劫名离垢光
世界妙德云　　城名宝华光
彼劫次第有　　须弥尘等佛
初佛号法海　　雷音光明王
后佛法界城　　明净智慧灯
我皆悉供养　　闻法大欢喜
见法海雷音　　光明王如来
众妙相庄严　　犹如须弥山
见佛即发心　　专求一切智
心大如虚空　　其性同如如
充满于三世　　诸佛菩萨众
大悲心普覆　　一切刹众生
清净妙法身　　充满诸佛刹
随其所应化　　悉为显现身
我初发心时　　震动一切刹
教化诸群生　　悉令大欢喜
次值第二佛　　闻法而供养
即时得睹见　　十刹海尘佛
如是次第值　　须弥尘等佛
恭敬供养彼　　一切诸如来
闻法悉受持　　逮得此法门
广度一切众　　究竟到彼岸
转刹尘等劫　　诸佛兴出世
我亦悉诣彼　　恭敬而供养
闻法悉受持　　清净此法门

尔时善财。得此甚深妙德自在音声法门。入菩萨无量无边诸三昧海。出生无量无边陀罗尼海。得菩萨神通诸明光耀。入诸辩海。长养一切甚深法海。欲赞叹彼妙德守护诸城夜天。以偈颂曰。

智慧海成满　　永度生死海
长寿智慧藏　　普照于十方
了达内外法　　皆悉如虚空
无碍清净慧　　究竟于三世
念念能分别　　无量无有边
一切诸境界　　而心无所著
无量大悲心　　度脱众生海
明净智慧眼　　了众生无性
深入佛法海　　穷尽其原底
种种巧方便　　化度诸群生
普于一切法　　了达其真性
修习萨婆若　　令众悉清净
天是调御师　　究尽一切智
充满诸法界　　说法化众生
顺卢舍那愿　　无碍度众生
安住至处道　　普见十方佛
天心甚深妙　　除灭烦恼热
清净如虚空　　离垢无染着
摄取于三世　　佛刹诸如来
一切菩萨众　　一切群生类
一念分别知　　刹那及罗婆
昼夜月半月　　乃至无量劫
十方诸群生　　有色及无色
有想无想等　　知死此生彼
除灭一切众　　虚妄颠倒想
善知语言法　　显现菩提道
出卢舍那愿　　一切佛法海
无碍法身心　　随应现众生

时善财童子。以偈赞叹彼夜天已。头面礼足绕无数匝敬心辞退。

尔时善财童子。正念思惟。增广甚深妙德自在音声法门。往诣开敷树华夜天所。见彼夜天。在众宝香树楼阁之内。处宝树芽师子法座。百万诸天眷属围绕。尔时善财。头面敬礼彼夜天足。绕无数匝恭敬合掌于一面住。白言天神。我已先发阿耨多罗三藐三菩提心。云何菩萨学菩萨行。修菩萨道趣萨婆若。唯愿天神为我解说。答言。善男子。我于日没优钵罗钵昙摩华皆悉还合。若诸人众游园观者。废舍纵逸归其家时。为放光明。在险径者照示平路。令彼专求一切智道。若于山岩深水旷野。在如是等种种难处。悉放光照。令免众苦。得安隐乐。又善男子。若诸众生放逸五欲。为其显现老病死苦。悉令睹见舍离放逸修习善根。为悭贪者赞叹布施。若犯戒者。安立净戒。为瞋恚者。赞叹大慈安立忍辱。若懈怠者。教令修行菩萨精进。若乱心者。教令修习诸禅三昧。若愚痴者。令其深入般若波罗蜜。乐小法者。教以大乘。着三界者。令住菩萨圆满无著诸波罗蜜。若诸众生功德羸弱。为众结业之所逼迫。令住菩萨力波罗蜜。顺无智者。令住菩萨智波罗蜜舍离痴闇。善男子。我已成就无量欢喜知足光明法门。善财白言。天神。此法门者境界云何。答言。善男子。如来方便光明摄取众生。佛子。若有众生受快乐者。悉蒙佛力诸光明力。随如来教佛威神力。随顺佛道闻佛正法入佛善根。如来圆满明净智日。如来性净业力。普照一切。悉蒙如是功德力故。普令众生受诸快乐。佛子。我入此法门时。正念思惟。深入卢舍那如来应供等正觉过去所行菩萨行海。善男子。我知菩萨本发菩萨地心时。见诸众生着我我所。无明覆蔽入诸邪见随顺贪爱。欲恚所缚心乱颠倒。悭嫉所缠贫穷逼切。于生死中受众苦恼。不值诸佛。见如是已。发大悲心摄取众生除诸苦患普饶益之。令得一切无染着心。于诸施物不求果报。分别了知一切因缘诸法实相。具足成就大慈大悲圆满法盖。普覆众生。以知足法养智慧象。摧散一切诸烦恼山。安乐众生。随所应化雨甘露法。以圣法利等施众生。得十力果无上快乐。成就菩萨通力自在。充满法界。悉现一切诸众生前。雨一切物。悉令欢喜充足其意。救护众生灭生死苦不求恩报。严净一切众生心宝。悉同一切诸佛善根。增长萨婆若。教化成熟一切众生。以无上净法净诸佛刹。于念念中。满一切法界。以明净智分别三世。充满虚空。于一切时。转净法轮教化众生。令诸众生生一切智清净诸持。觉悟一切诸佛菩提。分别一切未来诸劫。于一切劫行菩萨行心无有二。悉能遍游一切世界。其身容受一切刹海。悉皆摄取一切世界。分别解说一切世界种种形色。种种庄严种种依住。或不清净或净不净。或纯清净或纯垢秽。或广或狭或大或小或覆或仰。如是等诸世界海中。生菩萨行证菩萨行。于念念中。出生菩萨诸自在行。于念念中。为众生现三世诸佛清净法身。佛子。卢舍那佛。于过去世行菩萨行时。见诸群生无智功德愚痴所覆。着我我所无明曀障。不正思惟入诸邪见。不识因果顺烦恼业。不修圣道得无作法。常于生死险道流转受种种苦。发起大悲。令诸众生出生菩萨无量诸行。修习一切诸波罗蜜。安立坚固胜妙善根。除灭众苦长功德藏。了知因果不违业报。知法真实。悉分别知众生欲乐及一切刹。守护受持一切佛法令不断绝。灭不善法满萨婆若。佛子。以如是等无量法施。摄取众生。令一向求萨婆若法。修行菩萨诸波罗蜜。具贤圣利。长萨婆若。满善根海。显现如来无量自在。以如是等种种方便。摄取众生。显现如来无量功德。安立众生于菩萨诸摄智慧。善财白言。天神。发阿耨多罗三藐三菩提心。其已久如。答言。佛子。此事难知难信难入难说难得。一切诸天声闻缘觉所不能知。除佛神力。依善知识成满善根。净正直心远离谄曲。灭诸染污。逮得普照智慧光明。哀愍众生。降伏诸魔。拔烦恼树。必欲成就一切种智。除灭生死忧悲恼海。得如来乐。入佛功德精进之海。安住佛地。满足如来一切智力。究竟十力。如此人者乃能信解。能知能入能说能得。何以故。此佛境界。一切众生及诸菩萨。所不能知。我当承佛神力为调伏众生。直心清净广修善根。得甚深心乐闻此法。为如此等随其所应分别解说。尔时夜天。欲重明此义。观察三世诸佛境界。以偈颂曰。

佛子此法门　　甚深佛境界
不思刹尘劫　　说之无穷尽
贪欲瞋恚痴　　高慢众生等
皆悉不能知　　最胜寂静法
悭嫉心谄曲　　烦恼业覆者
一切不能知　　甚深佛境界
着诸阴入界　　及起吾我见
心想见颠倒　　不知佛境法
清净离虚妄　　如来深境界
依住生死者　　皆悉不能知
出生如来家　　诸佛常守护
奉持佛法藏　　慧眼之境界
亲近善知识　　满足白净法
究竟诸佛力　　闻此法欢喜
心净离虚妄　　犹如虚空性
慧灯除痴闇　　是彼之境界
以大慈悲心　　普覆诸众生
等心观一切　　是彼之境界
其心大欢喜　　等观众生类
舍离于一切　　离垢之境界
净心离诸恶　　乃至畏微罪
随顺诸佛法　　离垢之境界
安住忍辱法　　其心不可动
如实不违业　　无尽心境界
勇猛勤精进　　安住不退心
究竟萨婆若　　调伏之境界
入于寂定心　　除灭烦恼热
深入智慧海　　寂静起境界
了达群生类　　诸法真实相
深法之境界　　是慧灯法门
觉悟众生性　　不着诸有海
普照一切心　　是导师法门
悉从三世佛　　清净愿性生
普于一切刹　　穷尽未来劫
修习菩萨行　　是普贤法门
入诸方便海　　遍观诸刹海
无碍深智慧　　悉知刹成败
一一尘中见　　诸佛坐道场
成佛化众生　　无碍眼法门
善财至我所　　亲近善知识
闻此甚深法　　精进勤修习
此卢舍那境　　甚深难思议
我承佛神力　　为汝分别说

佛子。乃往古世。过世界海微尘等劫。有一世界海。名明净山。彼有如来出兴于世。号智慧法界山诸方寂静普照王如来应供等正觉。彼佛为菩萨时。净彼世界海。彼世界海中。有佛刹微尘等世界性。彼一一世界性中。有世界微尘等佛。出兴于世。一一如来。说世界微尘等修多罗。一一修多罗中。授佛刹微尘等诸菩萨记。显现如来种种神力无量方便。种种诸乘教化众生。佛子。彼世界海中。有一世界性。名普门庄严。彼世界性中。有一世界。名曰一切宝色妙德普照一切宝华海。以为庄严。众宝为体状若天城。清净严饰。普照一切诸佛道场。显现诸佛变化光明。彼世界中。有须弥山微尘等四天下。彼四天下中。有一四天下。名宝山幢。彼四天下。有阎浮提。纵广十万由旬。彼阎浮提内。有十万大城。彼诸城中。有一王都。名坚固宝庄严云灯。有一万城周匝围绕。人寿万岁。时有大王。名一切法师子吼圆盖妙音。有五百大臣六万采女七百王子。端正勇健。尔时彼王。威德普被一阎浮提。无有怨敌。彼大劫中有恶劫起五浊炽然。尔时人民行十恶业。远离十善死入恶道。寿命短促形色鄙陋。贫穷下贱多苦少乐。更相诤讼互相谤毁。离他眷属深入邪见。以诸贪着行非法故。风雨不时。卉木丛林百谷苗稼皆悉枯槁。彼时人民饥馑病瘦。悉诣王都高声大呼。时诸人众无量无数围绕王城。或举两手或复合掌。或号天扣地。或举身自扑。或右膝着地。或着弊衣眼无光色。悲声大叫。咸言。大王。我等今者大苦大苦。饥渴寒冻疾病危困。无所归依无救济者。如在牢狱。种种苦逼转趣死路。作如是等无量楚毒悲声上诉。求自全济安隐快乐。大王则是众生宝藏清凉之池。善正治法大智大乘。为大宝洲真实利益。能与众生天人之乐。时彼大王。闻此悲苦楚毒音声。即得百万阿僧祇大悲法门。一心思惟。即发十大悲语。何等为十。所谓呜呼痛哉。一切众生。坠于无底生死深坑。无所归依。我当为彼作归依者。悉令逮得如来之地。哀哉众生。为烦恼乱无有救济。我当为彼作救护者。悉令安立一切善业。哀哉众生。生老病死无有救护。我当为彼作救护者。除灭一切身心苦痛。哀哉众生。有诸恐怖无有救护。我当为彼作救护者。令住一切智安隐之处。哀哉众生。为身见疑之所覆蔽。我当为彼作明净灯。普照一切现明净智。哀哉众生。为愚痴覆。我当为彼作大明炬。现一切智正法之城。哀哉众生。为诸悭嫉谄曲幻伪。浊乱其心。我当令彼悉得无上清净法身。哀哉众生。为生死长流之所漂溺。我当令彼度生死海到佛彼岸。哀哉众生。从生盲瞽。我当令彼见真实义同一切佛。哀哉众生。根不调伏。我当令彼调伏诸根。除灭障碍。得一切智。时彼大王。发如是等十大悲语。击鼓宣令。一切众生安隐勿怖。随汝所须我皆资给。即时颁下阎浮提内大小诸城都邑聚落。悉开库藏。金银珍宝衣服肴膳。香华璎珞床席被褥。宫殿宅舍诸妙宝幢。夜光宝幢摩尼宝幢。医师汤药。种种诸器盛众杂宝。诸金刚器盛众妙香。种种香器盛诸衣服。种种车乘幡彩幢盖。又复击鼓。宣令天下一切诸城都邑聚落。今施汝等国土城邑聚落妻子。头目齿舌心肝血肉肠胃手足一切肢节。时城东门外有大会处。名曰明净摩尼妙德。其地平正。广博清净无诸杂秽。众宝为地散杂宝华。熏以众香。一切香云充满虚空。宝树围绕。无量华网及诸宝网。罗覆其上。自然演出无量亿那由他娱乐音声。有如是等无量珍妙。而庄严之。皆是菩萨净业果报。于彼会中王所住处。十宝为地。十宝栏楯。十种宝树周匝围绕。形色金刚不可沮坏。众宝庄严悬诸宝幡。白净宝网。金铃宝网。众华宝网。摩尼宝网。杂衣宝网。罗覆其上。熏以名香。自然演出无量微妙歌颂音声。时彼大王处师子座。端严殊妙。具大人相。肢节周备。那罗延身不可沮坏。王姓中生以正治国。于财心法悉得自在。功德无量无违命者。众妙宝盖以覆其上。其盖常出无量光明。阎浮金色。覆以净妙摩尼宝网。金宝诸铃出和雅音宣扬善行。尔时阎浮提内。无量阿僧祇众生。悉来归命。赞言。大王。王是智人。天下第一。功德须弥。功德明净犹如满月。得菩萨心。等观众生普施一切。时王见已欢喜无量。于彼大众。发大悲心善知识心。随所求者悉令充足。而摄取之。时王即得无量快乐。释提桓因乃至化自在天王。无量百亿那由他劫。受诸快乐所不能及。他化自在天王。不思议劫受诸快乐。亦所不及。大梵天王不可说劫住梵住乐。亦所不及。乃至净居天。无分齐劫住寂静乐。亦所不及。复次善男子。譬如有人仁慈至孝。遭世事难。违离父母。经历年岁后忽遇会。瞻奉亲颜欣慰踊悦。不能自胜。时彼大王。见来求者心大欢喜亦复如是。信心坚固长养菩提。何以故。此菩萨专求一切智。饶益安乐一切众生。成满大愿。远不善法修行诸善。救护众生开萨婆若门。摄一切智满众生愿。入一切佛诸功德海。坏一切烦恼魔业障山。随顺一切诸如来教。入深智流不违正道。出诸法流成满大愿。住大人法。满足普门善根之藏。离一切恶心无所染。了达诸法犹如虚空。复次佛子。时彼大王。见诸众生。发一子想父母想。福田想难报恩想。师想佛想。大慈悲心悉普覆之。随其所须。衣服饮食。华香末香涂香。鬘盖幢幡诸庄严具。床座被褥。舍宅宫殿园观浴池。车乘辇舆象马众宝。所住宫殿及其眷属。内诸库藏城邑聚落。如是一切悉施众生普令充足。时彼会中有一童女。名宝光明。端正姝妙颜容无伦。身如真金目发绀色。口演妙音身出名香。众宝庄严。常怀惭愧。正念无乱。威仪庠序。于诸师长恭敬尊重。诸根寂定念慧现前。所闻诸法能持能解。宿世长养无量善根。诸妙善法润泽其身。近善知识好乐大乘。心如虚空自安安彼。常乐见佛求萨婆若。与六十童女俱。去王不远。一心恭敬合掌而住。作如是念。我得善利。见善知识遇善知识。于彼王所。起大师想善知识想慈悲人想。生此念时。欢喜无量。脱庄严具置彼王前。发如是愿。今此大王。安隐无量无边众生。愿我来世亦复如是。大王智慧。大王正道。大王所乘。大王相好。大王财宝。无能坏者。愿我来世亦复如是。随所生处我亦随生。时彼大王。告此女言。我今悉舍内外所珍。恣汝取之。时彼女人。倍增欢喜。以偈颂曰。

大王未兴世　　坚固庄严都
一切不可乐　　犹如饿鬼处
众生相残害　　窃盗纵淫佚
两舌不实语　　无义粗恶言
贪利他财物　　瞋恚怀害心
邪见不善行　　命终堕恶道
如是众生等　　愚痴所覆蔽
种种行诸恶　　天旱不降泽
以无时雨故　　百谷悉不生
草木皆枯槁　　泉流亦干渴
大王未兴世　　一切诸河池
皆悉干枯涸　　犹如大旷野
大王初生时　　天兴庆重云
降雨普流泽　　河池悉盈溢
除灭一切恶　　远离诸恐怖
人民皆欢喜　　大王生世故
往昔诸群生　　各各相残害
饮食人血肉　　今悉修慈心
百谷昔不生　　卉木皆枯燥
饥渴所逼迫　　种种受苦恼
大王既兴世　　粳米自然生
树出妙衣服　　王世所归故
昔日竞微利　　强弱相陵夺
今种种庄严　　如释难陀园
昔人贪欲重　　种种放逸行
侵犯他妻色　　而共相危害
今日诸人民　　众宝妙庄严
贞洁无邪淫　　犹如兜率天
昔日诸众生　　妄言非法语
纵口无义言　　谄曲取人意
今日群生类　　远离诸恶语
爱眼视众生　　口发柔和音
昔日诸众生　　种种行邪见
合掌恭敬礼　　牛羊犬豕类
今闻王正法　　远离诸邪见
善知苦乐法　　悉从因缘起
大王演妙音　　无不爱乐者
梵释等音声　　皆悉不能及
大王众宝盖　　悬处虚空中
覆以诸宝网　　普出妙香熏
金铃自然出　　如来和雅音
宣扬甚深法　　除灭众烦恼
次复广演说　　十方诸佛刹
一切诸劫中　　如来及眷属
又复次第说　　过去十方刹
一切诸劫中　　如来及眷属
又出微妙音　　充满于天下
梵王诸群生　　悉闻业果报
众生闻音已　　自知诸业藏
离恶修众善　　专求无上道
王父名净光　　母曰莲华光
父于五浊世　　正法治天下
五百莲华池　　宝树悉围绕
底布以金沙　　宝华悉敷茂
于彼池岸上　　有诸妙法堂
众宝为栏楯　　种种宝庄严
末世恶法起　　积年不降雨
池流皆枯涸　　卉木悉焦然
七日王当生　　先降灵瑞相
诸人见欢喜　　救护出世间
彼时于中夜　　大地六种动
自然演妙光　　犹如明净日
浴池有五百　　功德水充满
一切诸宝树　　如本悉荣茂
河流诸泉原　　一切皆盈满
灵泽普津液　　沾洽阎浮提
树木诸丛林　　杂卉众药草
百谷苗稼等　　生长普滋茂
岩崿诸高山　　幽邃深险谷
普及一切地　　自然悉平正
山陵诸卉木　　沙砾杂秽等
悉于一念中　　变成众宝玉
人见此奇特　　欢喜而发言
快哉大善利　　我得清凉池
时彼净光王　　与内眷属俱
一切大臣等　　欢喜游园观
五百浴池中　　有池名欢喜
池上妙法堂　　王眷属游止
时王语夫人　　我愿悉成满
国土还丰乐　　人民普安隐
时彼浴池中　　千叶宝华生
普放清净光　　明耀须弥顶
明净金刚茎　　众宝为华叶
阎浮檀金台　　诸妙香为须
于彼莲华中　　出生一童子
相好庄严身　　诸天悉敬礼
王见大欢喜　　入池抚掬之
安置后膝上　　汝子应欣庆
宝藏普涌出　　宝树生妙衣
天乐奏妙声　　充满虚空中
时彼诸人民　　合掌恭敬礼
欢喜如是言　　此是世归依
身放大光明　　普照于一切
若有遇斯光　　诸漏悉除灭
一切恶鬼神　　毒害众生类
悉舍不善心　　自然生慈愍
恶名失善利　　疾病鬼所持
如是众苦灭　　一切皆欢喜
天下诸群生　　相视如父母
离恶修慈心　　专求一切智
远离诸恶趣　　广开天人路
显现无上道　　度脱诸群生
我等得善利　　遇斯大施主
众生失正路　　导师今出世

尔时宝光明童女。偈赞王已。头面礼足绕无数匝。恭敬合掌于一面住。王赞女言。善哉善哉。乃能信知他人功德。是为希有。若有愚痴。不知报恩。无有智慧。浊心邪见。具如是等非法众生。不知不信诸佛菩萨清净功德一切智境。汝今专求无上菩提。修菩萨行。摄取安隐饶益众生。王赞女已。以无价衣手自授与。而告之曰。汝自着之。时彼女人以膝着地。敬礼合掌顶受而着。时王复与六十女。衣彼着衣已。与眷属俱。绕毕辞退。诸女衣中。普出一切星宿光明。众人见已咸叹之曰。此诸女等皆悉端正。如净夜天星宿庄严。善男子。尔时一切法师子吼圆盖妙音王者。岂异人乎。今卢舍那如来应供等正觉是也。净光王者。今净饭王是也。莲华光夫人者。摩耶夫人是也。时国人者。今大众是也。悉于阿耨多罗三藐三菩提。得不退转。或住初地乃至十地。大愿成就。住诸法门修方便道。求一切智住诸解脱。尔时开敷树华夜天。欲重明此义。以偈颂曰。

我有清净眼　　悉见世界海
生死五趣中　　众生常流转
见诸佛菩萨　　往诣菩提树
得道转法轮　　化度诸群生
我以净天耳　　境界一切音
诸佛所说法　　悉闻欢喜持
我有无二智　　一切无等等
能于一念中　　了众生心海
我得宿命智　　念一切劫海
自身及他人　　分别悉了达
我于一念知　　诸刹海尘劫
诸佛及菩萨　　五道众生类
彼佛初发愿　　专求佛菩提
究竟悉满足　　无量菩萨行
觉了等正觉　　种种巧方便
转净妙法轮　　显现诸乘海
为众演说法　　度脱于一切
乃至遗法住　　我悉一念知
我于无量劫　　修习此法门
真佛子应速　　究竟此法门

佛子。我唯知此菩萨无量欢喜知足光明法门。诸大菩萨。于一切佛所。修行一切诸佛行海。求一切智。清净满足一切大愿。于一菩萨地。修行一切菩萨地海。于一菩萨行。摄取一切菩萨行海。于一法门自在。修摄一切法门。我当云何能知能说彼功德行。佛子。于此道场有一夜天。名愿勇光明守护众生。汝诣彼问。云何菩萨学菩萨行修菩萨道。成就众生无上菩提。净诸佛刹值一切佛。修习一切如来正法。时善财童子。头面敬礼彼夜天足。绕毕辞退。

尔时善财童子。往诣愿勇光明守护众生夜天所。见彼夜天在大众中。处于普照摩尼王藏师子之座。摩尼王网罗覆其身。光明普照一切法界。一切日月星宿光明。以为其身。一切众生形类色像。悉于中现。又现一切诸色海身。诸威仪身。诸方面身。应现一切众生前身。游行十方自在力身。于一切时现众生前不失时身。诣诸佛所敬礼之身。长养一切诸善根身。受持一切佛正法云不忘失身。满足一切菩萨愿身。普照一切诸世界身。除灭痴闇普照一切明净灯身。知法如幻离垢深慧了诸法身。觉悟一切普现意身。离炽然身不可坏身。无所依住佛行持身。无有染污清净法身。善财见已五体投地。起佛世界微尘等念。念彼天身良久乃起。恭敬合掌一心谛观。于善知识得十种心。何等为十。所谓得自己心。勇猛精进求萨婆若能受持故。得具一切智法心。随顺一切正教道故。得自受生心。安住无上正法门故。得同行心。共普贤菩萨诸行愿故。得具一切功德藏心。长养一切白净法故。得勇猛心。长养诸佛大精进故。得具一切诸善根心。成满一切诸大愿故。得辨一切大利益心。具足菩萨自在力故。是为于善知识得十种心。尔时善财。一心观察彼夜天已。得世界微尘等菩萨共法。所谓正念共法。念十方三世一切佛故。大慧共法。分别了知一切法海故。诸趣共法。一切佛法轮不可坏故。觉悟共法。智如虚空。普照三世一切方便海故。诸根共法。以明净慧普照众生一切根海故。净心共法。修菩萨道得一切智。无碍功德庄严故。境界共法。明净智慧照佛境故。随顺方便共法。究竟一切智方便海。普照一切故。知义共法。知一切法真实性故。法无畏共法。坏散一切诸怨敌故。清净色身共法。随其所应现净身故。诸力共法。于萨婆若不退转故。无畏共法。净正直心如虚空故。精进共法。于一切劫行菩萨行不退转故。辩才共法。明净智慧深入诸法照一切故。无比共法。一切众生无能胜故。语言共法。于大众中说净妙法无所畏故。妙声共法。能师子吼出微妙声满一切法海故。净音共法。一切众生悉乐闻故。净德共法。令一切众生悉清净故。智地共法。于一切佛受法轮故。梵行共法。安住一切佛境界故。大慈共法。于念念中普覆一切众生海故。大悲共法。雨甘露法救一切众生故。身业共法。于一切众生随所作故。口业共法。分别一切语言法故。意业共法。立一切众生萨婆若心故。庄严共法。严净一切诸佛刹故。诣一切佛共法。见一切佛出兴世故。劝请共法。请诸如来转法轮故。供养共法。供养一切诸如来故。教化共法。度脱一切诸众生故。光明共法。照一切法故。三昧共法。于一切众生心海得不动故。充满共法。诸菩萨等自在神力满诸佛刹故。菩萨法门共法。出生菩萨自在力故。眷属共法。乐与菩萨共同止故。深入共法。分别一切诸世界故。了心共法。广净佛刹故。随顺共法。入一切佛世界海故。充满方便共法。分别了知一切世界故。无上共法。普现一切诸佛刹故。不退共法。游行十方无障碍故。除灭一切愚痴共法。得一切佛圆满智故。不生共法。与一切佛为眷属故。满一切佛刹网共法。恭敬供养一切佛故。决定智共法。分别了知诸法海故。如说修行共法。顺入一切诸法门故。专求共法。欲求一切诸净法故。清净共法。诸佛功德庄严身口意故。净意共法。于一切法智满净故。勇猛共法。究竟一切事满善根故。净行共法。满足一切菩萨行故。无碍共法。分别了知诸法相故。方便共法。具足自在智法门故。净入共法。随其所应现境界故。菩萨门共法。修行一切诸佛法故。护持共法。一切诸佛所护持故。离生共法。次第逮得菩萨地故。安住共法。安住一切菩萨住故。演说共法。了知诸佛授记法故。禅定共法。于一念中悉入一切诸三昧故。三昧起共法。一切佛事种种相故。净念共法。知一切念故。菩萨行共法。尽未来劫行菩萨行不断绝故。净信共法。欢喜增长佛智慧故。长养共法。除灭一切诸障碍故。不退智共法。与一切佛智慧等故。受生共法。随时应化一切众生故。住共法。住一切智故。境界共法。法界境界故。无著共法。心不染着一切有故。善知法相共法。等心观察一切法故。容受共法。于己身内受持一切诸佛法故。通明共法。分别了知一切世间故。神力共法。以少方便游行一切佛刹海故。陀罗尼共法。普照一切陀罗尼海故。持一切佛法轮共法。悉能受持一切修多罗法故。深入共法。解一切法如虚空故。净光共法。普照一切诸世界故。明净共法。随其所应现众生故。震动共法。动诸佛刹为诸众生现自在故。不虚共法。见闻念者悉不虚故。圣道共法。满一切愿十力智故。得如是等佛刹微尘等菩萨共法。尔时善财。入如是等菩萨共法。于善知识。得无量无边净正直心。偏袒右肩恭敬合掌。以偈赞叹彼夜天曰。

我以无上心　　专求佛菩提
今于善知识　　而起自己心
远离诸恶业　　成就清净行
由见善知识　　得无尽白法
我见知识已　　功德庄严心
尽未来刹劫　　修行菩萨道
唯愿善知识　　哀愍摄取我
为我悉显现　　正教真实法
闭塞诸恶趣　　广开天人路
佛一切智道　　为我悉显现
念彼善知识　　一切功德藏
我于念念得　　虚空功德海
授我波罗蜜　　不思议功德
长养诸善福　　智缯速冠顶
我念善知识　　一切种智道
依止善知识　　满足白净法
具足众善利　　功德普成满
究竟一切法　　成就萨婆若
知识为大师　　安立无上法
无量无数劫　　不能报其恩
