
又复诸族姓子。等目菩萨摩诃萨。东方去此。过无数佛刹。于彼有土。名最上度无极。于彼有定正受。号无上度无极。如其所过本土。乃得最上之土。其土或有土而正受。或早时。或中时。或复晡时。或西时。或晚时。或念之顷。或斯须之顷。或时节之顷。或五夜间。或十五日间。或一月间。或复一岁间。或百岁间。或千岁间。或千万岁时。或亿万岁时。或亿百千万岁时。或亿那术百千万岁时。或一劫时。或百劫时。或千劫时。或百千劫。或亿千那术劫时。或无数劫时。或无量劫时。或无边幅劫。或复无限劫。或无尽劫时。或无思议劫时。或无限如虚空劫时。或有无限念劫时。或有无限量而过量劫时。而彼菩萨。不以法之时故有住而有欲想。亦不以时节之住而有欲想。又彼菩萨。不以种种之时而起疲劳想。亦不于中而起想。亦无二行。亦无吾作。亦不有念。亦不无念。亦无想念。亦不念坐定。亦不有起想。以一切诸法无限量故。譬如日天子。与诸天而有所照道。日者行之。诸天亦无行止。日亦不夜出。亦不念昼。日日已没。乃知耳。亦非彼天所知也。亦不坏败于夜。菩萨摩诃萨。亦如是。以通此定。于无数国土。而定正受。亦无时节之念。亦无其念想。是谓族姓子。菩萨摩诃萨。所名土最上度无极之定。为无上无比权慧之行也。
