
佛子。云何菩萨摩诃萨。知见如来应供等正觉大般涅槃。此菩萨摩诃萨。欲知见如来应供等正觉大般涅槃者。当如是知如如般涅槃。如来大般涅槃。亦复如是。如实际。如法界。如虚空界。如实性。如离欲际。如无相际。如我性际。如一切法性际。如真实际般涅槃。如来大般涅槃。亦复如是。何以故。涅槃非生灭法。若法不生。当知不灭去无所至。佛子。如来应供等正觉。不为菩萨演说显现如来究竟涅槃。何以故。欲令诸菩萨于一念中。普见三世一切诸佛悉现前故。出生一切如来妙色。亦复不起二不二想。何以故。菩萨摩诃萨。远离诸想。无染着故。佛子。但如来欲令众生欢喜故。出现于世。欲令众生忧悲感慕故。示现涅槃。其实如来无有出世。亦无涅槃。何以故。如来常住如法界故。为化众生示现涅槃。佛子。设有日出照现世间。圆满明净与法界等。于一切世界净水器中。影无不现。日无是念。我能普现一切净水。佛子。彼时或有一水器破。日影不现。于意云何。彼影不现。岂日过耶。答曰不也。水器破故日影不现。佛子。如来智慧圆满净日一念出现。悉能照明一切世界一切法界一切众生。灭除垢浊。净心水器影无不显。常现在前。但破器浊心众生。不见如来法身影像。应见涅槃而得度者。是故如来现般涅槃。其实如来不生不灭。永无灭度。佛子。譬如大火于一切世界能为火事。焚烧草木无不尽者。有时彼火至无草木城邑聚落。自然而灭。于意云何。一切世间火悉灭不。答曰不也。如来应供等正觉。亦复如是。于一切世界。施作佛事。或一佛刹化度已周。示现涅槃。于意云何。一切世界如来悉灭度耶。答曰不也。佛子。是为菩萨摩诃萨知见如来应供等正觉大般涅槃。复次佛子。如大幻师善知幻术。安住此术。于三千大千世界一切城邑聚落大王之都。普现幻身。住持幻身。寿命无尽。时此幻师于彼城邑聚落大王之都。随事讫处。便舍幻身。于意云何。为三千大千世界幻身悉舍灭耶。答曰不也。如来应供等正觉。亦复如是。善知大慧幻术。具足出生巧方便慧。于一切法界。普能示现如来幻身。常住如法界。究竟如虚空。随诸佛刹。教化度脱已周讫处。示现涅槃。当知不以一佛刹示现涅槃故。如来究竟永灭度也。佛子。是为菩萨摩诃萨知见如来大般涅槃。复次佛子。如来示现般涅槃时。先入不动三昧入三昧已。于一一身。各放无量亿千那由他大光。一一光明。各出无量阿僧祇妙宝莲华。一一莲华。各有不可说不可说妙宝华须。一一华须。各有宝师子座。一一座上。各有如来结跏趺坐。彼时所现诸如来身。悉与一切众生数等。功德具足。相好庄严。究竟本愿。时有众生善根熟者。见如来身。心皆调伏。禀受道化。彼如来身究竟安住。尽未来际随一切众生。所应受化未曾失时。彼如来身。无有处所。非实非虚。如来但欲究竟过去诸大愿故。欲令众生长养诸善根故。应现其身常住不灭。佛子。是为菩萨摩诃萨知见如来应供等正觉大般涅槃。复次佛子。此菩萨摩诃萨。知见如来涅槃无量无边。究竟法界。无所障碍。不生不灭。净如虚空。安住实际。随其所应而示现之。本愿所持。不舍一切众生一切佛刹一切诸法。尔时普贤菩萨。欲重明此义。以偈颂曰。

譬如圆满日　　一切法界等
影现一切水　　唯除诸破器
最胜亦如是　　普现一切世
众生无信心　　谓佛入涅槃
譬如猛盛火　　焚烧一切物
无草木聚落　　火则自然灭
最胜亦如是　　充满于法界
究竟诸佛事　　示现入涅槃
譬如大幻师　　示现无量身
如来亦如是　　普现一切身
究竟诸佛事　　示现般涅槃
随应受化者　　以此而示现
最胜有三昧　　名曰不可动
究竟佛事已　　然后入此定
念出无数佛　　又放无量光
光有无量华　　华有无量佛
最胜无量身　　充满诸法界
积集功德者　　一切无不见
善逝净法身　　无量法界等
寿命净庄严　　一切悉具足
犹如无生性　　如来兴亦然
犹如无生性　　涅槃亦如是
悉离语言道　　不可为譬谕
天中天难胜　　具足一切德

佛子。云何菩萨摩诃萨知见于如来应供等正觉所见闻恭敬供养所种善根。此菩萨摩诃萨。知见于如来所见闻恭敬供养所种善根。皆悉不虚。功德无尽。离一切爱究竟解脱。果报不虚满足诸愿。于一切有为法中。不可穷尽。而能随顺无为智慧。起诸佛智。究竟未来际。具足一切诸如来地。佛子。譬如丈夫食少金刚。终竟不消。要从身过。至金刚轮际。然后乃住。所以者何。以彼金刚不可消故。如是佛子。于如来所。少植善根。能坏一切有为烦恼。乃至究竟如来涅槃智慧。然后乃住。所以者何。于如来所。植诸善根。不可尽故。佛子。譬如须弥山等大干草聚。若有人持如芥子火。悉能烧尽。何以故。火性悉能烧故。佛子。于如来所。种少善根。亦复如是。悉能烧灭一切烦恼。无有遗余。究竟涅槃。何以故。于如来所。种诸善根。性究竟故。佛子。譬如雪山有大药王。名曰善现。若有见者眼得清净。若有闻者耳得清净。若闻香者鼻得清净。若尝味者舌得清净。若有触者身得清净。若取彼地土。悉能除灭无量众病。安隐快乐。如来应供等正觉无上药王。亦复如是。常以一切诸方便行。饶益众生。若有得见如来色身。眼得清净。若有得闻如来名号。耳得清净。若有得闻如来戒香。鼻得清净。若有得味如来法味。舌得清净。得金刚广长清净舌根。悉能演说一切言音。若有得触如来光者。彼人即得清净色身。究竟逮得无上法身。若有念如来者。得念佛三昧。正念不乱。若有得经卷地。如来塔庙礼拜供养。彼众生等具足善根。灭烦恼患得贤圣乐。佛子。乃至不信邪见众生。见闻佛者。彼诸众生。于见闻中。所种善根果报不虚。乃至究竟涅槃。断一切恶诸不善根。具足善根。佛子。于如来所。见闻供养恭敬。所种善根不可言说。不可为谕。何以故。如来不可思议过思议故。但随所应佛为作谕。佛子。是为菩萨摩诃萨知见于如来所见闻恭敬供养种诸善根。尔时诸菩萨摩诃萨。白普贤菩萨言。佛子。当何名此经。云何奉持。佛子。此经名为一切诸佛微密法藏。一切世间不能思议。如来所印。大智光明。开发示现如来种性。长养一切菩萨功德。一切世间无能破坏。随顺一切如来境界。令一切众生皆悉清净。分别演说佛究竟法。佛子。如是经典。但为乘不思议乘。菩萨摩诃萨。一向专心求菩提者。分别解说不为余人。何以故。此经不入一切众生之手。唯除菩萨。佛子。譬如转轮圣王所有七宝。因此宝故。行转轮王法。圣王七宝无堪持者。唯除第一夫人所生太子。具足成就圣王相者。佛子。若转轮王无此太子具众德者。王命终后。此诸宝等自然散灭。佛子。此经如是。不入一切众生之手。唯除如来法王真子。从诸如来种姓家生。种如来相诸善根者。若无此等佛之真子。斯经则灭。何以故。一切声闻缘觉不闻此经。何况受持书写解说。无有是处。唯除菩萨摩诃萨能自诵持书写经卷。佛子。是故菩萨摩诃萨。闻此经者。欢喜恭敬顶戴受持。何以故。菩萨摩诃萨。信乐此经。少作方便。必决定得无上菩提。佛子。菩萨摩诃萨。虽无量亿那由他劫。行六波罗蜜。修习道品善根。未闻此经。虽闻不信受持随顺。是等犹为假名菩萨。不从如来种姓家生。佛子。若菩萨摩诃萨。得闻此经。闻已信向受持随顺。当知此等为真佛子。从佛家生。随顺一切如来境界。具足一切菩萨正法。安住一切种智境界。远离一切世间诸法。出生长养如来所行。到一切菩萨诸法彼岸。于如来自在正法。心无疑惑。究竟安住无师之地。深入一切如来境界。佛子。菩萨摩诃萨。闻此经已。应当发平等意行无量心。远离一切虚妄之想。究竟直心。面对正念一切如来。修习平等清净犹如虚空。分别观察一切菩萨行业与法界等。具足成就一切智智。远离一切世间垢浊。发清净心。充满一切十方世界。深入一切菩萨法门。平等观察三世诸佛。具足善根功德智慧。深入此等一切诸法而无所入。不念一法不念二法。悉平等观无量诸法。佛子。菩萨摩诃萨。成就如是等功德。少作方便得无师智。尔时普贤菩萨。欲重明此义以偈颂曰。

若见闻如来　　恭敬及供养
所植诸善根　　无量不可称
一切有为中　　不可得穷尽
寂灭诸烦恼　　离苦得涅槃
譬如有一人　　吞服少金刚
究竟不可消　　下至金刚际
如是十力所　　见闻供养福
具足金刚智　　烦恼灭无余
譬如干草积　　等彼须弥山
投火如芥子　　烧尽悉无余
如是善逝所　　若植少功德
烧灭诸烦恼　　正趣到涅槃
譬如雪山中　　有大药王树
见闻嗅味触　　除灭一切患
十力亦如是　　若有见闻者
修习胜功德　　究竟成菩提

尔时十方不可说不可说。百千亿那由他佛刹微尘等世界六种震动。东涌西没。西涌东没。南涌北没。北涌南没。边涌中没。中涌边没。及十八相动。所谓动。遍动。等遍动。起。遍起。等遍起。觉。遍觉。等遍觉。震。遍震。等遍震。吼。遍吼。等遍吼。涌。遍涌。等遍涌。尔时佛神力故。法如是故。雨众华云。胜过诸天。雨宝衣云。盖云。幢云。幡云。香云。涂香云。鬘云庄严云。众宝云。菩萨赞叹云。菩萨身云。三藐三菩提云。普令不可思议世界皆悉清净。雨如来妙音声云。充满无量无边法界。如此四天下佛神力故。令诸菩萨皆大欢喜。一切十方亦复如是。尔时十方各过八十不可说百千亿那由他佛刹微尘等世界之外。各有八十不可说百千亿那由他世界微尘等如来。悉现其身。若近对面。同号普贤。现已咸作是言。善哉善哉。佛子。乃能承佛神力。随顺深法。解说不可思议如来性起正法。佛子。我等诸佛亦说此法。十方一切诸佛。及诸菩萨亦复如是。说此经时。百千佛刹微尘等菩萨。得菩萨一切明。一切三昧。授一生记。当成阿耨多罗三藐三菩提。一佛刹微尘等众生发菩提心。我等悉与授记。于未来世当成佛道。悉同一号号佛胜境界。是故我等普为未来诸菩萨故。护持此经。令久住世。如此四天下所度众生。十方无量阿僧祇不可思议不可称不可量不可说法界虚空界等。一切世界所度众生。亦复如是。卢舍那佛本愿力故。法如是故。善根力故。如来无尽智故。如来不失时故。随其所应化菩萨故。广行普贤菩萨行故。示现一切种智故。尔时十方各过十不可说百千亿那由他佛刹微尘等世界之外。各有十不可说百千亿那由他佛刹微尘等菩萨。来诣此土。充满一切法界。示现菩萨大妙庄严。放大光明网。震动一切世界。坏散一切诸魔宫殿。除灭一切恶道诸难。照明一切如来功德。赞叹一切如来正法。普雨无量无边供养云雨。示现无量种种异身。示现己身是无量诸佛法门之器。时彼诸菩萨承佛神力。各作是言。善哉善哉。佛子。乃能说是如来不可坏法。佛子。我等一切悉名普贤。于普光明世界普胜如来所。净修梵行。彼诸佛所亦说是经。如是句。如是味。如是行。如是相貌。佛子。我等承佛神力故。法如是故。于彼世界来诣此土为汝作证。一切十方尽法界虚空界等一切世界。亦复如是。尔时普贤菩萨。承佛神力。观察一切诸菩萨众。欲重明如来性起正法。欲说如来无量功德。欲明如来正法不可沮坏。欲生一切菩萨无量智慧法明。欲说一切具足佛法。欲观察一切群生类心。欲随所应化不失时。欲分别一切无量无边菩萨正法。欲显现一切如来变化自在庄严。欲明一切如来一身无异。欲出生一切菩萨无量本行。以偈颂曰。

一切诸如来　　所成就威仪
举世悉称誉　　无能为譬谕
为饶益众生　　令悉开解故
以非谕为谕　　显现真实义
如是微密法　　无量劫难闻
精进智慧者　　乃闻如来藏
若有闻此经　　欢喜恭敬者
此等已过去　　供养无量佛
当知如此人　　诸天常赞叹
一切诸善逝　　摄取常守护
一切诸善逝　　世上世间胜
最胜欢喜众　　此经为内藏
能出生无量　　一切白净道
是故离放逸　　一心常奉持
