
尔时佛神力故。十方各过万佛世界尘数刹外。彼有世界。名坚固宝。次名坚固乐。次名坚固宝王。次名坚固金。次名坚固摩尼。次名坚固金刚。次名坚固莲华。次名坚固青莲华。次名坚固栴檀。次名坚固香。其佛号寿无尽幢。次号风幢。次号清白幢。次号威仪幢。次号明相幢。次号常幢。次号上幢。次号自在幢。次号梵幢。次号宁泰幢。彼诸菩萨名字悉同。其名曰金刚幢。次名坚固幢。次名勇猛幢。次名夜光幢。次名智幢。次名宝幢。次名精进幢。次名离垢幢。次名真实幢。次名法幢。彼诸菩萨。各于其国佛所。净修梵行。一一菩萨。各将万佛世界微尘数等菩萨眷属。来诣佛所稽首礼敬。佛神力故。随所来方。化作如意宝藏师子之座。充满十方。结跏趺坐。白净宝网以履其身。又放阿僧祇千亿那由他光明。离垢光明无量光明。普照十方。以正直心摄取三宝。远离诸恶。菩萨大愿之所兴起。一切众生观无厌足。见者不虚无不调伏。显一切佛自在净法。为一切众生作归依处。劝化令发菩萨大愿。此诸菩萨。皆悉成就无量法门。所谓遍游十方一切佛刹无所障碍神足法门。见净法身无著法门。住持慧身能为无数变化之身。往诣无量佛所法门。入无量无边不可思议如来自在法门。无量无边一切智法门。无量光明普照诸法无畏方便法门。尽未来劫分别演说诸功德藏无尽辩法门。一切陀罗尼慧光普照法门。成就清净慧眼普观法界法门。智慧境界无量无边无缚无著究竟如虚空法门。如此世界兜率天宫菩萨云集。一切世界诸四天下兜率天宫云集菩萨。所从来国诸佛名号亦复如是。尔时世尊。从两膝放百千亿那由他光明。普照十方虚空法界等一切世界诸四天下兜率天宫。一切如来神力自在皆悉显现。彼诸菩萨其有得见如来神力自在者。皆是卢舍那如来应供等正觉。行菩萨道。修习无量诸法门时善知识也。是诸菩萨。常乐诸佛甚深解脱自在神力。得不坏法界身。得无碍三昧。见不思议佛心无所著。以无碍心充满法界。离垢宝心。常为诸佛之所护念。得佛无量住持神力。决定究竟到于彼岸。清净正念速成等觉。得诸如来心之原底。入深智慧而得自在。于甚深智究竟彼岸。清净法身住佛所住。得一切智与如来等。从智宝起。皆于如来妙趣中生。开发清净智慧法门。究竟金刚大智彼岸。成就金刚方便三昧。永离一切愚痴闇冥。教化成熟无量无边无数众生。诸佛一切决定自在。究竟彼岸。不着一切数。善学一切数。究竟一切数智。善住真实法。成就如是等无量无边不可称数不可穷尽不可言说诸功德藏。尔时金刚幢菩萨。承佛神力。普观十方。以偈颂曰。

如来不出世　　亦无有涅槃
以本大愿力　　显现自在法
是法难思议　　非心之境界
究竟彼岸智　　乃见诸佛境
色身非如来　　音声亦如是
亦不离色声　　有佛自在力
少智不能知　　甚深佛境界
成就本业智　　乃达诸佛境
诸佛无来处　　去亦无所至
清净妙法身　　显现自在力
无量世界中　　示现如来身
广说微妙法　　其心无所著
无量无边慧　　诸法无障碍
入于深法界　　显现自在力
众生及诸法　　了达无障碍
变化身无量　　普现一切刹
欲求一切智　　自然成正觉
先当净其心　　具修菩萨行
如是见如来　　无量自在力
除疑常亲近　　无上善知识

尔时坚固幢菩萨。承佛神力。普观十方。以偈颂曰。

最上无过者　　甚深不可说
一切语言断　　清净如虚空
谛观人师子　　无量自在力
诸佛无虚妄　　世间生妄想
导师所演说　　其法甚深妙
随顺因缘起　　如来清净身
斯等大乘智　　诸佛之境界
若欲求此智　　常应亲近佛
清净心供养　　一切诸导师
心常无厌足　　究竟成佛道
无尽功德藏　　增长菩提心
远离诸疑惑　　观佛无厌足
究竟一切法　　法化生佛子
彼悉能解了　　诸佛自在力
智慧王所说　　欲为诸法本
应起清净欲　　志求无上道
若能敬诸佛　　知报如来恩
彼人未曾离　　一切诸导师
如是得见闻　　诸佛及佛法
具足清净愿　　究竟无上道

尔时勇猛幢菩萨。承佛神力。普观十方。以偈颂曰。

有眼有日光　　能见细微色
最胜神力故　　净心见诸佛
勇猛勤方便　　能尽海原底
智慧力如是　　究竟诸佛海
譬如好良田　　植种必滋繁
如是净心地　　出生诸佛法
如贫得宝藏　　除灭饥寒苦
菩萨得佛法　　离垢心清净
譬如伽陀药　　能消一切毒
天尊亦如是　　灭除烦恼毒
因缘善知识　　生长信佛心
因缘善知识　　得闻诸佛法
无量无数劫　　常行无上施
若能化一人　　功德超于彼
如来相庄严　　功德难思议
诸佛功德藏　　一切莫能知
如来等正觉　　不起于一座
悉能遍十方　　一切诸世界
譬如虚空性　　不生亦不灭
诸佛法如是　　亦复无生灭

尔时夜光幢菩萨。承佛神力。普观十方。以偈颂曰。

十方诸世界　　一切群生类
普见天人尊　　清净妙法身
譬如一心力　　能生种种心
如来一法身　　出生诸佛身
菩提无二法　　亦无有自性
无二净法身　　庄严无不现
究竟如虚空　　犹如幻化现
功德不可尽　　其唯诸佛境
三世一切佛　　法身悉清净
随其所应化　　普现妙色身
未曾生想念　　我为如是像
远离诸希望　　自然应众生
不坏诸法性　　亦不着法界
应现种种形　　教化众生故
法身非变化　　亦非非变化
诸法无变化　　示现有变化
正觉不可量　　究竟等法界
深广无涯底　　言语道悉断
一切趣道法　　如来知实义
游行一切刹　　未曾有障碍。

尔时智幢菩萨。承佛神力。普观十方。以偈颂曰。

入于深智慧　　一切无障碍
其心无齐限　　修习菩萨行
普于十方刹　　常见一切佛
彼佛无处所　　法亦无所著
一一诸如来　　自在力无量
不可思议劫　　说之无穷尽
三世诸众生　　悉可知其数
导师功德藏　　其数不可尽
无二不思议　　应现种种身
十方无不见　　未曾有别异
譬如净满月　　普现一切水
影像虽无量　　本月未曾二
如是无碍智　　成就等正觉
应现一切刹　　佛身初无二
非一亦非二　　亦复非无量
随其所应化　　示现无量身
佛身非过去　　亦复非未来
一念现出生　　成佛入涅槃
譬如幻化色　　不生亦不灭
佛身亦如是　　寂然无生灭

尔时宝幢菩萨。承佛神力。普观十方。以偈颂曰。

如来身无量　　众生见有量
随彼所应化　　导师为现身
法身无处所　　充满十方界
佛身难思议　　如空无分际
彼无心意识　　亦无起心想
诸佛之境界　　究竟无生灭
譬如无目人　　不睹内外色
如来不出世　　不见一切法
饶益众生故　　如来出世间
众生见有出　　而实无兴世
佛刹非如来　　昼夜亦如是
年月至一念　　悉非等正觉
众生咸说言　　佛日出世间
导师自觉悟　　如来非净日
虚妄无所有　　言语道悉断
三世诸如来　　出世亦如是
譬如清净日　　不与昏夜俱
而说日夜相　　诸佛亦如是
三世一切劫　　不与如来俱
而说三世佛　　导师法如是

尔时精进幢菩萨。承佛神力。普观十方。以偈颂曰。

一切诸导师　　身同义亦然
普于十方界　　随应各别异
观察牟尼尊　　境界甚深妙
充满诸法界　　一切悉无余
如来净法身　　非是内身数
如来净法身　　亦非外身数
随彼众生行　　种种无量业
是故见如来　　各各悉不同
如来妙法身　　一切莫能数
甚深难思议　　唯是佛境界
如我非境界　　思量所不及
佛法身如是　　一切莫能测
如刹难思议　　而见净庄严
佛身亦如是　　妙相无不现
犹如一切法　　因缘和合生
如是因缘会　　得见诸如来
譬如随意珠　　悉满众生意
诸佛法如是　　能满一切愿
无量世界中　　导师兴于世
如来本愿力　　普应十方界

尔时离垢幢菩萨。承佛神力。普观十方。以偈颂曰。

诸佛智慧光　　圆满净世间
能净世间已　　令入诸佛法
设有人欲见　　众生数等佛
如来一切应　　而实无来处
专念佛境界　　生起无量心
所见诸如来　　其数与心等
具足白净法　　名闻满十方
彼于一切智　　其心安不动
导师为众生　　如应演说法
随所宜见处　　普现最胜身
佛身非我所　　世界亦如是
说心非我所　　觉无我菩提
一切人师子　　无量自在力
示现念等身　　种种相庄严
世间则是身　　身即是最胜
知身真实性　　是佛无碍智
一切知见人　　普明照诸法
佛法及菩提　　求悉不可得
导师无来去　　亦复无所住
远离诸颠倒　　清净等正觉

尔时真实幢菩萨。承佛神力。普观十方。以偈颂曰。

正觉游十方　　一切诸世界
不离于一刹　　普现诸国土
如来自在力　　应现一切身
得道转法轮　　究竟般涅槃
谁为思议佛　　谁为不思议
谁见诸如来　　谁为等正觉
一切法皆如　　诸佛境亦然
乃至无一法　　如中有生灭
众生虚妄故　　是佛是世界
若解真实者　　无佛无世界
令众欢喜故　　普现一切前
如来所现身　　毕竟不可得
远离一切障　　无碍安隐住
除灭诸留难　　具足诸佛法
一切诸如来　　神通力自在
悉于三世中　　求之不可得
如是知心识　　明解一切法
一切知见人　　速成等正觉
如来自在力　　但有假言说
诸佛及自在　　一切言语断

尔时法幢菩萨。承佛神力。普观十方。以偈颂曰。

宁于无量劫　　具受一切苦
终不远如来　　不睹自在力
无量生死中　　未曾发道心
若闻见如来　　具足佛菩提
聪达明慧者　　若发一道心
汝莫生疑惑　　自谓不成佛
无量无数劫　　菩提心难得
若能一心求　　究竟无上道
设于念念中　　供养无量佛
不知是方便　　彼犹非供养
若闻如是法　　诸佛从此生
无量劫受苦　　决定求菩提
一闻摩诃衍　　诸佛所乘乘
一切法界中　　三世为导师
虽尽未来劫　　一切诸佛刹
不解方便者　　终不成菩提
过去无量劫　　流转于生死
不知真实法　　如来所起处
诸法不可坏　　亦无坏法者
照明诸世间　　示现自在法
