
闻如是。一时佛游第六他化自在天上天王宫如意藏珠妙宝殿上。与大菩萨众不可计俱。各从他方诸佛国来。普集会此。金刚藏菩萨等。尔时金刚藏菩萨。承佛威神。以大慧光三昧正受。适定意已。应时十方诸佛刹土。一一诸方。如十亿佛刹满中诸尘若干亿国。诸如来现。边有菩萨。其号各各曰金刚藏。十方亦然。皆同一号。时此诸佛。俱赞曰。善哉善哉。汝乃以此大慧光菩萨三昧。而以正受。在十方佛土。各如十亿满中诸尘诸如来等之所建立。一切等号。悉是照明。如来至真。本愿所致。而建立此。亦是仁者慧净所致。复是一切诸菩萨等。不可思议法光圣旨。住明智地。多所度脱。摄取一切众德之本。皆晓诸佛本所行成。愍念十方。解了善权。敷演道化。普弘法慧。周流十方。所讲经谊。尽令坚住。其智慧明无能毁者。随时建立佥使得安。游诸世间不着方俗。度世清净。庄严善本。入不可议慧之境界。通一切智。高远圣道。乃能招致诸菩萨等。十住行无。如开士众所当建立。有所宣布。往返周旋。执无漏法。光明咸照。而善思惟。撰于离心。晓了随时。大慧光明。其未善度。至圣道门。使得度脱而无所著。住于内行。专精奉修无上大乘。其辩才慧不可称载。威曜普照消除闇冥。已超众行班宣无极。住在佛地逮菩萨意。愍念众生未曾忘舍。游入一切诸佛至真善权方便。决众结网。承佛圣旨。自恣讲说。演此法门靡不解了。如来在世。故为建立。亦是卿本善愿所致。清净行业。而谛庄严一切法界。又救众生之所惑乱。以致法身至圣慧体。具足诸佛本所志愿。其身所行。皆越世俗。普过世间无益之业。严饰清净。度世之法。诸佛世尊。为金刚藏菩萨大士。无所吝惜。各现己身。宣布无限辩才之义。分别决解其清净慧。怀抱不忘。建立显示。随时便宜。畅众疑心。普入一切诸佛所念。诸等正觉十力所由。如来所致四无所畏。而不怯弱。宣布至教。一切智业。诸分别辩。超越得入体解道法。入诸如来身口心行。所以者何。皆由此定。成就所致。亦由本愿。行通巍巍。其心清净。而无沾污。内性明了。常怀清净。威耀弘昭。入于慧场。诸所行业。靡不备焉。斯所造立。而悉具足。其道器意。不可限量。信志清净。巍巍普达。逮总持门。无所破坏。常以法界慧门之印。善印一切。是诸佛世尊。各自显现。各申右臂。皆共手摩金刚藏菩萨头首。时金刚藏为诸世尊。所见摩头。道德巍巍遂得成就。威耀光光如佛无异。尔时寻即从三昧起。请诸菩萨而解言曰。诸最胜子。吾已明达诸菩萨愿。破坏疑网。则无所坏。世无所生亦无罪衅。法界弘广亦无远近。其所游居譬。如虚空。以是救济。拥护十方一切众生。所以然者。族姓子知。过去菩萨。往古诸佛。由此慧地而得过度。当来现在亦复如是。诸佛子知。我向者云。菩萨之地。为何谓也。诸菩萨学有十道地。因得成就无上正觉。去来今佛之所讲说。初菩萨住名曰悦豫。第二菩萨住名曰离垢。第三菩萨住名曰兴光第四菩萨住名曰晖曜。第五菩萨住名曰难胜。第六菩萨住名曰目见。第七菩萨住名曰玄妙。第八菩萨住名曰不动。第九菩萨住名曰善哉意。第十菩萨住名曰法雨。是诸菩萨十住道地也。我观十方去来今佛。诸如来至真。无不讲此十住之业。所以者何。诸佛子等。是十住者。令诸菩萨。现在亲近清净道无为诸法门。名显远照于十方无数佛土。三界众生。咸蒙得济。照天下如日明。疗众病如医王。度众人如船师。曜十方如月盛。活一切犹如地。安众生如时雨。含道法如虚空。正坚住如须弥。宣布此教。则得坚立在十道地。又解此地不可思议诸菩萨住。佥入圣慧。时金刚藏菩萨。粗举其要。叹此菩萨十住地业。寻即默然。不复重解。

于是大众。咸怀饥虚。闻此菩萨十住道名。欲令分别重敷演义。闻者佥解。心怀入道。离诸颠倒各心念言。金刚藏菩萨。今何以故。粗举其要。宣于十住菩萨之业。称叹其号而更默然。不复重散解了本末。时彼会中有一菩萨。名月解脱。亦来俱会。时月解脱菩萨大士。知彼众会开士所念。以偈叹颂。问金刚藏此义所归。

净念以何故　　怀慧称功勋
明智宣十住　　不重解所入
诸菩萨勇猛　　心各抱犹豫
云何说义名　　不闻道地处
咸欲悉共闻　　最胜子无畏
决义入平等　　所行住道地
众会佥悦豫　　清净除谀谄
坚住解明地　　功勋慧平均
一切立恭敬　　展转相承望
求微妙无瑕　　志无上甘露
因闻金刚藏　　无畏大智慧
常欢悦来众　　仁宜与佛谈
未曾最难及　　显菩萨所行
分别如道地　　所由最上胜
弃想微难见　　常住远离心
柔仁行成慧　　面闻所归趣
所止如金刚　　第一解佛慧
立心舍吾我　　乃闻此上智
如来尽虚无　　离欲亦如空
慧如地无漏　　兴别最难见
道无念如此　　信者甚难值
佛慧不可议　　故默不重说

月解脱菩萨。谓金刚藏。佛子当察。诸来会者。性行淳淑。清净离秽。其志仁和。悉诸菩萨。斯行真正。积功累德。每生自克。六度无极。以自庄严。四等四恩。习权方便。功勋远着。名德无量。大慈大哀。欲兴道化。分流法教。救济三界诸危厄众。消众冥如日明。生道品如良田。成正觉如虚空。长弘教如流水。除狐疑如日光。疗三毒如医王。度生死譬船师。是故佛子。仁者善哉。宜当班宣现在学行。令此道地缘修所归。使诸会者各得开解。如冥睹明。应病授药。使无余疑。时月解脱菩萨大士。欲令此义重散本末。显示归趣。为金刚藏。说此颂曰。

茂盛愿讲说　　殊特最上法
人中上所行　　诸菩萨之业
敷演说其教　　所住之道地
圣慧甚清净　　巍巍仁和业
诸会者清净　　不可计第一
坚住在正路　　志性怀笃信
善累功积德　　奉无数亿佛
各欲得决解　　寻现逮十住

金刚藏菩萨。报月解脱。佛子察之。今此众会。四面云集。云何见之。所念应宜。柔弱仁和。清净无瑕。岂离狐疑无犹豫乎。于斯法要。宁有高行。不依他人。无戴仰耶。不从他教。进退不安。怀抱久病。不可疗治。坚住罗网。未出深堑。六十二疑。四倒五盖。火林蛇室。十二牵连。十重之阁。三坑三户。三流之逸游在旷野。未向佛门。设闻此法。踌躇不进。或复有人。若闻于此不可思议。如是道住。各怀异心。闻之狐疑不肯笃信。由此惑乱。长夜不安。永失利义。舍根取枝。吾故向者默然不言。慈愍此等。无辞为住乐无所乐。又说偈言。

岂见于众会　　智慧净无垢
善敷演圣道　　诸根通深妙
而无所戴仰　　无动等如山
志性无嗔恨　　思平如水正
习修何所行　　其慧无等伦
住在乐所识　　为求义慧信
适闻恐犹豫　　便堕于恶趣
以故愍念此　　不说慧住地

月解脱菩萨。复谓金刚藏。仁者顾意。承佛威神。宣如来旨。感动十方。反伪向真。消诸垢尘。荡涤结滞。裂三界网。通无极慧。唯敷演之。如是比像不可思议。善当将养。宽弘之士。必当信乐无犹豫者。所以者何。佛子当知。若讲此教。将致道法。一切菩萨。皆念诸佛。识达经义。拥护奉此。行慧道地。靡不蒙赖咸得安隐。所以者何。斯之所行。必归平等。诸佛道法。犹如佛子。一切书疏唯说文字。此悉由意心为源首。从志因缘而有所倚。书本无文。所演文字。心之源空。宣之虚无。如是佛子。一切佛法。住为源首。因行而成。依于道地。至自然慧。是故唯说。顾愍一切如来至真等正觉。道力助卿。建立分别如此文字。令其坦然。将护正法。因得久存。使无余结。又说偈言。

善哉演清净　　解入一切智
普游诸道要　　至觉成圣慧
诸在十方佛　　安住最道胜
慧室至境界　　皆共愍念之
立此亲近慧　　行是究竟迹
诸佛无比法　　悉由无量业
犹书意合集　　因心事为首
此住意如是　　解畅至佛道

于是一切菩萨。各各发心。咸共劝助。欲令宣扬仁本兴意。誓为一切。勤劳积功。累无量德。犹如虚空。欲济危厄。不难劫数。周游生死。心常慺慺。欲济一切心无所著。行如莲华在泥涂中。三界之苦不以为拘。唯怀愍伤。拔恼根株。三世之树永令无余。时诸菩萨。同时举声。劝叹金刚藏菩萨。而说颂曰。

最胜殊特志觉远　　辩才无量心念具
宣传柔软至佛教　　第一至真甚微妙
其意坚固行清净　　不舍功勋十种力
以分别辩故造行　　唯愿当演上道法
心之所念如明珠　　意寂以见消尘欲
今此众会离狐疑　　咸皆愿乐仁所说
虚渴言教如望泉　　饥服仁者病待医
甘美之饼在目前　　如是欣乐甘露味
故善垂念广其志　　宣殊胜住除垢尘
调寂正安不舍无　　讲众祐行无患难

于是世尊。有诸菩萨至圣光明。号曰力势。佛从眉间。演此光耀。兴无数明。普照十方一切佛土。消灭一切诸所恶趣。勤苦休息。不复考治。皆安隐。照斯如来。一切道场。十方佛国。建立法讲。靡不周悉。不可思议诸佛境界。其光则还。绕佛三匝。上住虚空。合成大光。光明炜炜。立交露帐。又有诸佛兴出世间。自然威曜。从其眉间。演如是伦。诸菩萨等。力势光明。现如此比。神足变化。照斯忍界。曜是能仁。众会道场及金刚藏师子之座。乃住虚空。成光交露帐。是能仁佛。眉间毫跱。光明广远。照诸闇冥。十方佛界。众会道场。莫不蒙明光。咸显现在诸菩萨。大士屋宇。一切晃现。其于十方诸佛国土。现诸如来所可演出。眉间光耀。皆复照耀此忍世界能仁众会菩萨道场。周照师子高广之座。在金刚藏菩萨身。现于大光。巍巍晃然。珠交露帐。各有坐佛。自从口出如是辈声。而叹颂曰。

喻之无等伦　　譬之如虚空
十力境界尊　　功勋不可量
殊胜最上特　　普世为无上
建立第一业　　释师子之法
讲众安住子　　蒙导师恩慈
法王人中帝　　演眉间光明
班宣佛道慧　　入妙众行无
赖十力垂顾　　分别普化众
安住已建立　　斯闻能宣照
宝法为上尊　　是寂其志性
一切住无秽　　具足满本愿
因十力最胜　　志求上尊路
海水尚可尽　　一切数知限
若人欲度此　　不可卒得闻
其能离志念　　永除众狐疑
一切未有愍　　照以此经典
是故辩才尊　　缘住慧径路
所处奉斯行　　游步依本业
至行入境界　　普到佛圣智
愍一切众生　　布散此法因

于是金刚藏菩萨。观于十方。欲令众会重怀悦豫。渴仰于法。兴发大哀无极之慈。应时因是。嗟叹此颂。

大圣之道法　　微妙甚深远
无念以舍念　　清澄永难了
圣明达玄微　　智慧解所行
自然业寂安　　柔仁无诤乱
自然空净法　　寂寞除苦患
游居至解脱　　逮平等灭度
无限无极义　　言辞近超度
以越于三世　　行等犹虚空
诸众祐所行　　寂然甚淡泊
一切之行业　　径路难逮解
此等行如地　　志性亦若斯
甚难可讲说　　何能分别了
以去弃心意　　永无心句迹
诸众祐所行　　智慧消言食
亦复无所行　　无阴众衰入
圣达依慧业　　其心无想念
犹如有飞鸟　　游行在虚空
不可以言辞　　何况欲睹见
安住自然慧　　如是行道住
其心所行念　　不可分别知
何所有入处　　殊胜慧土地
愍伤常慈哀　　志愿普备悉
渐以具众行　　心亦无想念
犹如心本性　　智慧以明了
如斯行之业　　微妙甚难解
自己志性无　　不可卒达知
何况能宣布　　安住之所念
一切共恭敬　　明听玄妙教
以入正真慧　　如行道之住
若于亿千劫　　不可尽究竟
等俱咸悦豫　　普共且专听
至诚妙真义　　无厌亦无异
不以为愦乱　　犹如成大海
今当具敷演　　诸众祐道行
又当班宣说　　殊特之法音
牵引众譬喻　　正真等文字
其所讲分别　　甚难可解散
安住行业事　　如是不可量
今已得逮入　　吾我之自然
咸乐如一渧　　且听所宣言

尔时金刚藏菩萨大士。谓众会者。佛子且察。诸集众生。积累德本所行真谛而无虚伪。所造行业甚善将护。诸佛兴世常勤供养。极以合会诸清白法。恒以咨受善知识俱。以除忧戚志性宽弘。笃信微妙定意平等。面睹现在愍念慈哀。心常志慕诸佛圣慧。化诸众生悉发道心。皆令至真好一切智。其十种力强而有势。则得游行大无所畏。其意坦然得佛正法。拥护救济一切众生。修大愍伤其哀清净。十方无余悉解一切。明智至门悉现目前。一切佛土无为清净。一时觉了三世世事。转大法轮疗众疾病。菩萨大士须臾发意。愍众生行无极大哀以为元首。智慧明了甚为巍巍。常勤学受善权方便。意性和柔亲近道法。如来十力不可限量。善思选择计一切人力佛力最上。所宣法门无所挂碍。而以和顺自在之慧。佛悉了知一切佛兴。因是自在。造立道法法界行最。立虚空际。所可发心。显了当来发菩萨意。适发道意超凡夫地。以得超越菩萨之地。则得生在如来种姓。因号之曰无所从生。无有罪衅。辄以回转世俗所趣。适过世俗由度世行。因得住立菩萨道法。已得住立菩萨道法。便能顺从三世佛教。勤心道义常深第一。菩萨住如是道法。悦豫道地。佛子当知。如斯得立住菩萨道。所行不动入不回还。以住菩萨悦豫地者。因是发意多所悦豫。其有见者莫不欢然。常有恭敬以致利养。其来见者咸共欣喜。开化众人佥然受教。普来云集共相娱乐。虽致远近计无坚固。常抱仁和无所伤害。恒志悦豫心不怀恨。和颜悦色而无嗔恨是为菩萨悦豫之地。住于道教。诸佛世尊。皆共念之。第一悦豫思于佛法。适发悦豫。念于菩萨大士本业。适怀悦豫念菩萨行。适发悦豫念于六度清净无极。适发悦豫。念于开士所住殊特。适发悦豫。思道最微而无等侣。适发悦豫。用众生故利益道义。适发悦豫进心深法。适发悦豫。念于如来至真之教。念以劝化一切众生。适发悦豫。念诸菩萨入如来慧精进之业。重复思惟将导不逮。为以得度。说诸众生所慕境界。怀来进入诸佛平等。已得远出愚痴之地。亲近道场。断除一切恶趣勤苦。为诸众生劝导之首。已得睹见如来至真。具足成就如来境界。皆已逮睹诸菩萨定平等之业。故悦豫耳。永以消除一切恐惧。衣毛不竖。故悦豫耳。所以者何。是故佛子。诸菩萨学以是悦豫。便逮得立菩萨道地。以得住立菩萨道地。诸所恐畏。永无复难。在无命安。无世俗畏无死之畏。不畏恶趣。所入众会无所忌难。皆以永除一切诸惧。所以者何。无吾我想。不贪己身。况复贪爱一切荣异。所生业乎。不畏无寿。亦不思念悕望侥幸。唯愍群生一切所有无极之业。救诸穷乏。贪不识道是无俗畏。成其道明。不自见身。不畏失己无吾我想。不畏当死。虽身寿终。成菩萨行。不离诸佛。由是之故。不畏恶趣。普观世间。察于道心。而无等伦。志性仁和。谁能踰者。以是之故。所入众会。不怀忌难。离于恐懅。衣毛不竖。佛子当解。菩萨大士。以具大哀。不抱伤害。修本净心。益加精进。合集一切众德之本。

佛言。以笃信至。威神渐备多所欢悦。净诸不信。笃信以兴。常行愍哀。归无极慈。心不患厌生死之难。志于惭愧。而自庄严。心所生处。忍辱仁和。若干种物。供养奉上如来至真最等正觉夙兴夜寐。精进勤修。不厌讲诵。积功德本。习于善友。以法乐而自娱。求博闻不懈惓。若闻法顺思惟。已思惟无所著。不悕望衣食。业诸利养。心不贪慕。万物恩爱。心永已除。唯慕义求三宝。发意之顷。不废正行。勤修慕乐一切智地。如来十力。四无所畏。佛十八法。专精奉行六度无极。弃捐虚伪。而无谀谄。言行相应。不违心口。所至到处。常顺言行。未曾毁乱如来种姓。恒一心念菩萨禁戒。一切智心。不可动摇。犹如太山不可倾覆。普于世间。无所慕乐。求度世业。以化未闻。学于道品。不知厌足。心常勤勤。求殊特事。是为佛子如是像业清净道事净菩萨法辄得坚住悦豫之地。世尊复言。若能得立悦豫地者。成菩萨住建立广大无极之道。如是景模无限大愿弘誓之铠。又有十事法。何谓为十。班宣无尽。和雅音辞。至于无喻。无不周悉。供养诸佛一切奇珍。笃信微妙清净之业。法界坦然。志归空界。究畅解达。于当来际。一切无想。无所悕望。令佛道兴。无所思乐。所奉事者。供于无极。志务大愿。念诸如来所开演教。执持法目。将护诸佛诸菩萨业。不违一切平等觉训。已能具足如上法训。辄得出生。在兜术天上。从天来下。入母腹中。处在胎藏。从母腹出。随行七步。举手自赞。三界最尊。释梵稽首。诸龙浴体。学书手博。游观所睹。出家入山。成佛降魔。释梵劝助。转大法轮。现大灭度。供养舍利。宣布道化。显众经义。皆以一时。至不退转。法界弘广。不可限量。处虚空界。究竟解畅当来之际。于一切念而无想念。从无数劫。会成佛道。笃信无惓。俱往合同。班宣义音。无极弘誓。乃至菩萨一切诸行。弘普无穷。无量无数。摄取一切诸度无极。住清净道。校计众会品类音响有相无相。合会别离有为无为。为诸菩萨一切师首。道住真妙。所演章句。诸度无极。所当宣行。勤修正行。而无所生。近成发心。以能具足此诸法已。具足解畅众生境界。色无色想。无想有想无想。水生陆地。合会聚处。一切所生。三界受形。六品所趣。此皆受形。而有处所。受无像形。一切无喻众生之界。悉分别之。化入佛法断除一切有为所生。则得建立成一切智。是则名曰法界弘广。而得处在虚空之界。心能解畅当来原际。一切诸想有为之业。笃信无惓。演御音响。乃至无极弘誓之业。一切解此众生境界。道俗悉达无所不通。普诸佛界广狭粗微。大小所现。有量无量。眇眇难名。旷远原顶。入于平等。已入平等。晓了诸根。一切罗网解如门阃。入诸十方。以慧遍观。解畅法界虚空原际。则得了入无极弘誓。又一切国以为一国。又以一国为一切国。而平等御。清净无秽。其光普照无量佛国。庄严诸国。永无尘埃。分别清净章句所归。圣慧道堂。不可限量。具众生愿。显示诸佛微妙境界。随其黎庶本行所兴。而为现化。法界弘广。察空虚界永无边幅。究竟本际一切想念。计校合会。无有休息。亦不信随邪行之业。修于清净。建弘誓铠。以化未闻。使诸菩萨入寂和性。当行至诚。积功累德。以一缘进。劝化诱导一切菩萨。未曾违舍菩萨之业。恣其意解。显现佛兴。自发己心。思如来教。无复往返。逮致神通。普游诸国。其大圣慧。不可思议。行菩萨业。法界弘广。虚空之界而无边际。游当来际。达诸想数。佛与众数。其行之数。莫能损毁。入于圣智。显发言行。无极弘誓。行菩萨道。心得逮转。不退法轮。其身口意。未曾虚妄。适得见佛闻经法教。班宣圣众。演明智业。适发悦豫。消除尘劳。致真志性。犹大医王疗众生病。皆修一切诸菩萨行。以故名曰法界弘广。其虚空界而无崖际。畅当来际。皆知一切无央数劫。众生行迹。善恶所趣。在于十方诸佛国土。逮成无上正真之道。为最正觉。入于一切体中毛孔。尽遍众毛。在所生处。坐佛树下。转于法轮。现大灭度。修大境界。宣佛慧业。在众生界。从其本行。兴佛现形。频数开化。灭众秽行。一成佛道。普通法界。谦下恭顺。靡不周悉。一发音响。皆悦一切众生心性。现大灭度。不毁十力。以大明地。显示宣布一切法藏。神足法慧。六通之业。周游十方诸佛境界。以故名曰法界弘广其虚空界而无崖际。畅当来际无央数劫。当成佛道。致大神通弘誓之铠。是为佛子菩萨十愿。以得亲近具足十愿。令无央数不可称载诸菩萨众。心怀悦豫。住菩萨地。随时开化佛言。是菩萨学。以成此愿。复有十事所可班宣不可究竟。何谓为十。众生境界不可究竟。诸佛境界亦不可尽。其虚空界亦不可量。思法境界亦不可畅。无为境界亦不可限。佛之境界不可得底。如来境界亦无崖际。其心因缘亦不可限。慧行本末不可得崖。诸佛境界所可进退。法回慧转不可究竟。是为十事众生境界不可究竟成大弘誓。是十事业。一切皆悉不可究竟。诸界虚空。法界无为。佛与如来。其心慧行。世界法转。慧进致成。是大弘誓亦尽无尽。众生之界亦不可尽。以不可尽此众德本。如是究竟成其道慧。以是巨尽众德之本。成无损秏弘誓之铠。其心微妙而怀仁和。常抱至诚笃信质朴。以此信乐如来大化。入平等觉本所誓愿。而复信乐诸度无极。信入道地殊特之业。信十种力开化十方。信无所畏四事不护而具足是独步三界。信诸佛法十八不共超绝之义。而无等侣。信诸佛法不可思议。信如来界不可得底。宣传圣教而不可尽。信入如来无量道业。信诸菩萨其行平等。而无偏谠。住于如来。班宣道教。彼念如是如来道法。甚深微妙巍巍如斯。寂寞无限淡泊无量。空净无际如此无相。为灭无著为极宽弘。如是无极所入无边。如此难当况复佛法。谁能限哉。是诸凡夫所见颠倒。邪不能正唯念愚冥求无益事。心怀意忆游于尘劳。求恩爱网协于谀谄。心行虚伪悭嫉贪妒。志慕生死。周游往来。而抱三毒。淫怒痴垢轮转无际。兴于恚害心欻欻然炽。在颠倒业造行罪患。所有恩爱无明诸漏。常思在心缚其意识。展转三界苦恼之厄。篡逆之行往返无休。与名色俱由相生。以是名色。增长所生。便有六入诸衰聚宅。以生六入转相合流。成于更习。则兴痛痒。倍复贪乐。于痛痒业。因即业成长养因爱。适成恩爱。因从致生。以致此生。便老病死忧恼啼哭。心抱恼热。合成大患。计于众生。由是之故生苦阴恼身。若离吾我。心自计察。又此我身。由以愚冥。譬若草木瓦石墙壁。犹若形影。晓了无名。以是之故。解脱名色。五阴之身。永消诸见。六十二疑。因斯得成无极大哀。吾等当护救济此行。志在永平固安道地。便致大慈弘坦圣慧。菩萨以能如是慈愍。是故佛子。致成仁和。真正顺从。初发意业。心弃一切万物利养。汲汲吝惜。修广大业。其意内怀。所有珍宝。帑藏金银。琉璃水精。诸明月珠。车磲马瑙。珊瑚虎珀。妙玉璎珞。[王*步]瑶奇异。象马车乘。奴客婢使。眷属徒使。普能布施。无所爱惜。能惠郡国县邑丘聚。村落园观。池水果实。妻子男女。己所重爱头目肌肉。髓脑支体。以能不吝一切所有。则好布施。供众贫乏。入佛圣明无极大道。是为名曰得立初发第一道地。成广大施。志性如是。行于愍哀。施慈布仁。救济众生。加护见在度世之业慕求利义。将顺群萌。未曾兴发患厌之心。心不懈惓。勤学众典微妙经籍。普达诸经。晓了一切诸所造业。进退由己。众义法藏。睹诸众庶。随上中下。而顺其意。各得所。从其本器。应大小故。故解世事。以解世事。便行时宜因护彼我被惭愧服。戒德自熏。忍辱心和。精进无过。一心智慧。所行精进。为己为众。惭愧行成。以是修行。便复出家。心不回动。无能倾者。其力坚强。缘是坚强。供养如来。奉受其教。由是之故。修治道地。令其严净。兴显正法。乃至笃信。慈愍施众。悉具此已。乃住菩萨悦豫之地。为无数佛所见照念。于无量亿百千垓无限兆载诸佛所护。便得进现。所愿有力。微以逮见如来至真等正觉。以仁和心。而奉事之。积累菩萨永安之业。诸有群生。所在危厄。往将护之。以是德本。劝助使发无上正真之道。供养诸佛。开化众生。使得成就。欲化众生。布施饮食。先救饥渴。发于四恩。悦乐有力。奉上敬中。愍顺其下。惠施仁爱。利人等利。一切罪除。无有余殃。不复种祸。所可供佛。开化众生以成究竟。住此道地。以是德本助一切智。诸通愍慧。转更茂盛。犹如佛子紫磨真金。绝工金师烧治炼金。以着火中其色益发。菩萨如是供养诸佛。勤化众生功祚转茂。严净此法住于道地。以是德本兴显本元。乃至元本进退自由。金刚藏曰。唯听佛子。菩萨以住初发之地。当作是求。观其行迹问其本末。诸佛菩萨为护善友。正行无厌。以成道品。当所施住。是故名曰第一地住。以当次问第二住地所行之业。云何致之。诸佛菩萨。明师贤友。行法无厌。以成道住。取要言之。如是第二。第三第四。第五第六第七第八。第九第十。问其本末所当施行。而得成就诸佛菩萨。明师贤友。行法无厌。成就道地。道地之品。所观道业。奉行德本。道地处所。晓了方便。一一分别。道地清净。所入殊特。圣慧曰进。各各逮致。使不退转。彼以如是净菩萨住。解别如来无量圣慧。以立若斯方便随时。是为菩萨第一道地。而不回转也。未曾废退。如是遂进。得成十住。不还堕落声闻缘觉。慧住显明。稍近佛智无极光明。犹如佛子明智导师。将护大贾。诸品群众。度厄难路。得愿到国入大城中。所越径路悉晓了之。径路好丑善恶难易。某处殊安某处恐难。重问余路所当兴立。所乘车马诸象大乘。可得通度。而不动倾。第一住地亦复如斯。犹如斯人至大城里。悉别安处无诸动转。从第一住所立道地。奉慧如是靡所不达。以大财富无穷之业。等化大众至入大城。不为秽浊之所见溺。能自为己不危众贾。如是佛子。菩萨犹如明智导师。以能得住第一道地。晓了诸地。严净修治一切道地。至于十住解畅菩萨一切道地。入如来慧。摄取菩萨无极福庆积德之业。累于圣慧。所作已办。为众大导应意开化。使越生死往返大难无穷旷野饥渴苦患。则以通达。入一切智无极法城。是故佛子。菩萨大士。以无惓心。常修精进。致于殊特严净道地。是为佛子名曰菩萨大士悦豫第一住地入于道门演普等教。菩萨住此。所游天下。国土处所。得大威豪将护道法。以大惠施济于众生。以善功德消除贪嫉。退其垢秽宣无穷施。所兴德本施救众乏。诸可珍爱。割情济众。行四恩义。惠施仁爱。利人等利一切救济。合聚黎庶心不舍佛。思法圣众惟菩萨业。志菩萨行诸度无极十住之地。念于十力。四无所畏。十八不共。诸佛之法。至悉具足一切智矣。以是德致一切至尊无极豪相。为最为上为无畴匹。为无等侣。开导宣化。显示众人。成一切智。将济危厄。发意之顷。精进勤修一切顺化。不慕时俗财利之业。道法之正。出家学道。奉佛法教。斯须之间。致无央数。诸三昧定。见诸佛尊不可称载。以是建立。睹诸世界无央数千。念得越度无数国土。照诸境界。开化众生。识念过去当来诸劫。撰择法门。显示诸身。现诸菩萨无央数载。眷属围绕。菩萨由是。所建立力。入殊特愿。在所变现。诸可兴善。宣布惠施。乃至普通无数亿垓百千劫事。于是金刚藏菩萨大士。思惟察是菩萨住义之所归矣。即时颂曰。

积累清白法　　殖众德之本
稽首归诸佛　　顺行慈仁业
入于信解脱　　清净善之元
心御无限量　　最胜之圣慧
佛为一切智　　净力现其处
成就众祐法　　导利护群黎
以行大愍哀　　转殊胜法轮
如来田佳良　　兴发心甚尊
一时所晓了　　思惟泥洹业
若干觉众生　　随时显其义
合集一切德　　是为众导师
其心所周入　　犹等如虚空
智慧最威神　　本哀行善权
志性怀笃信　　清净力无量
面见无挂碍　　救济外众生
殖种平等业　　思惟念安住
适生心之宝　　众祐自然慧
以通雅力行　　究竟佛道法
生十力种性　　永无诸罪殃
最胜曜正真　　至于尊上道
是为心和同　　显发致平地
无动犹如山　　在国等性行
多所抱欢悦　　志意修笃信
欣乐应广普　　善哉意义妙
要离诸恐惧　　无有嗔恚行
应时胜弃秽　　谨顺善将养
乐救众群生　　圣慧无等侣
心怀至踊跃　　捐除众非处
以消五恐畏　　缘是致道地
至死不保命　　远于诸恶趣
以舍众会畏　　终无恐惧心
何因至今无　　则无有吾我
若能离恐惧　　专精行慈愍
至信修恭敬　　除慕富功勋
夙兴而夜寐　　修习众德本
以立诚信法　　不为欲所污
心若闻雅典　　修善无厌极
永除爱欲利　　常好乐佛道
志慕净慧力　　修治佛经法
求诸度无极　　弃捐谀谄业
言行常相应　　终无虚妄言
最胜种无秽　　疾学至佛道
以离方俗事　　不乐世诸利
不违清白法　　勤修最上行
精勤功勋义　　唯好如此法
导御以自誓　　所欲见最胜
为诸奉持法　　所至无嫉妒
将顺以弘誓　　身行常殊妙
严净诸佛土　　开化众群生
是遍诸佛土　　与诸佛俱游
佛以一名称　　彼此无虚妄
一切皆可得　　觉了最上义
如是愿无量　　导利至永安
是广普无限　　逮致无可畏
众生犹虚空　　诸法所因生
最胜究竟俗　　兴显于慧地
其心之境界　　极入于圣慧
逮致三达智　　以开于众生
究竟至弘誓　　令我获此愿
如是之畅达　　其行亦若兹
如是善藏恩　　仁和心柔软
笃信佛功德　　观察众生元
缘行入愍哀　　兴发于大慈
吾当护养育　　欲安立黎庶
以是故布施　　若干种可惠
国土城邑聚　　众宝及象马
头目及手足　　并以己身肉
一切普能施　　不可坏怯弱
志慕众经典　　不以为患厌
晓了世经籍　　随俗而劝化
其智超三世　　怀惭志坚强
供养无等双　　奉敬诸长者
众圣行如是　　夙夜勤不废
炽盛诸功德　　犹火中之金
彼勤精行此　　菩萨十住地
慕于无为业　　而化诸有为
犹如有导师　　愍伤大众贾
豫问安隐路　　故在前指示
菩萨亦如是　　初发第一住
稍进至十住　　成致无碍道
以能住此义　　究畅执功勋
慈心不怀害　　以法而教众
在天下知时　　开化咸将护
立众令布施　　使乐佛圣慧
至圣发意顷　　弃国捐王舍
入于佛法教　　出行修精进
寻逮得三昧　　见佛无数千
感动诸佛国　　睹光往听经
净化无数众　　使入道法门
游于百千劫　　随时现其身
诸最胜本业　　觉寤众睡眠
如过去诸佛　　觉寤众懵懵
是为第一住　　最胜所宣布
普愍伤世间　　无上诸菩萨

诸菩萨等。咸有闻此无上道业。慕乐尊行。心抱悦豫。忻然安隐。自从坐起。迎逆稽首。踊在虚空。散众天华。口宣妙言。叹曰。善哉金刚藏。圣猛无所畏。晓了道住。行菩萨法。众会悦豫。闻解脱元。唯咨上道第二之住。其行云何。当所思奉。大智唯宣。闻者坦然。进至无极。开化众生。
