
菩萨累劫清净之行。至儒大慈。道定自然。忍力降魔。鬼兵退散。定意如故。不以智虑。无忧喜想。是日初夜。得一术阇。自知宿命。无数劫来。精神所更。展转受身。不可称计。皆识知之。至二夜时。得二术阇。悉知众生心中所念。善恶殃福。生死所趣。至三夜时。得三术阇。漏尽结解。自知本昔久所习行。四神足念。精进定欲定。意定。戒定。得变化法。所欲如意。不复用思。身能飞行。能分一身。作百作千。至亿万无数。复合为一。能彻入地。石壁皆过。从一方现。俯没仰出。譬如水波。能身中出水火。履水行虚。身不陷坠。坐卧空中。如鸟飞翔。立能及天。手扪日月。欲身平立。至梵自在。眼能彻视。耳能洞听。意悉预知。诸天人龙鬼神蚑行蠕动之类。身行口言心所欲念。悉见闻知。诸有贪淫无贪淫者。有嗔恚无嗔恚者。有愚痴无愚痴者。有爱欲无爱欲者。有大志行无大志行者。有内外行无内外行者。有念善无念善者。有一心无一心者。有解脱意无解脱意者。一切悉知。

菩萨观见天上人中。地狱畜生。鬼神五道。先世父母兄弟妻子。中外姓字。一一分别。一世十世。百千万亿无数世事。至于天地一劫崩坏空荒之时。一劫始成。人物兴时。能知十劫百劫。至千万亿无数劫中。内外姓字。衣食苦乐。寿命长短。死此生彼。展转所趣。从上头始。诸所更身。生长老终。形色好丑。贤愚苦乐。一切三界。皆分别知。见人魂神。各自随行。生五道中。或堕地狱。或堕畜生。或作鬼神。或生天上。或入人形。有生豪贵富乐家者。有生卑鄙贫贱家者。知诸众生。或五阴自蔽。一色像。二痛痒。三思想。四行作。五魂识。皆习五欲。眼贪色。耳贪声。鼻贪香。舌贪味。身贪细滑。牵于爱欲。或于财色。思望安乐。从是生诸恶本。从恶致苦。能断爱习。不随淫心。大如毛发。受行八道。则众苦灭矣。譬如无薪亦复无火。是谓无为度世之道。

菩萨自知。已弃恶本。无淫怒痴。生死已除。种根已断。无余栽枿。所作已成。智慧已了。明星出时。廓然大悟。得无上正真之道。为最正觉。得佛十八法。有十神力四无所畏。佛十八法者。谓从得佛。至于泥曰。一无失道。二无空言。三无忘志。四无不静意。五无若干想。六无不省视。七志欲无减。八精进无减。九定意无减。十智慧无减。十一解脱无减。十二度知见无减。十三古世之事悉知见。十四来世之事悉知见。十五今世之事悉知见。十六览众身行化以始所知。十七览众言行化以始所知。十八览众意行化以始所知。是为佛十八不共之法。

十神力者。佛悉知见。深微隐远是处非处。明审如有。一力也。佛悉明知来今往古所造行地所受报应。二力也。佛悉分别天人众生彼彼异念。三力也。佛悉知众生若干种语及度世语。四力也。佛悉了知世间杂种无量情态。五力也。佛能现禅解定行除众劳诤。六力也。佛知欲缚知缚解要在所宜行。七力也。佛智如海善言无量追识一切宿命所更。八力也。佛天眼净。见人物死。神所出生。善恶殃福。随行受报。九力也。佛漏已尽。无复缚着。神真睿智。自知见证。究畅道行。可作能作。无余生死。其智明审。是为佛十神力也。

四无所畏者。佛神智正觉。无所不知。愚惑相言。佛未悉知。至于梵摩众圣。皆莫能论佛之智故。独步不惧。一无畏也。佛漏已尽悉知。愚惑相言。佛漏未尽。至于梵摩众圣。莫能论佛之志故。独步不惧。二无畏也。佛说经戒天下诵习。愚惑相言。佛经可遏。至于梵摩众圣。莫能论毁佛之正经故。独步不惧。三无畏也。佛现道义。言真而要。能度苦厄。愚惑相言。佛不能度苦。至于梵摩众圣。莫能论佛正道故。周行不惧。四无畏也。

佛得定意。一切知见。坐自念言。是实微妙。难知难明。甚难得也。高而无上。广不可极。渊而无下。深不可测。大包天地。细入无间。昔定光佛时。别我为佛。名释迦文。令果得之。从无数劫。勤苦所求。适今得耳。自念宿命。诸所施为。慈孝仁义。礼敬诚信。中正守善。虚心学圣。柔弱净意。行六度无极。布施持戒。忍辱精进。一心智慧。习四等心。慈悲喜护。养育众生。如视赤子。承事诸佛。积德无量。累劫勤苦。不望其功。今悉自得。喜自说曰。

今觉佛极尊　　弃淫净无漏
一切能将导　　从者必欢预
夫福之报快　　妙愿皆得成
愍疾得上寂　　吾将逝泥洹

佛初得道。自知食少身体虚轻。徐起入水洗浴。毕欲上岸。天按树枝。得攀而出。旋往树下。有五百青雀。飞来绕佛。三匝而去。复有长者女。始嫁有愿生子男者。当作百味之糜。祠山树神。后生得男。喜即作糜。盛以金钵。其女泻糜。釜杓不污。女益珍敬。即与数女。俱入山中。望见好树。即遣婢先往扫除。婢到见佛。不知何神。还报女言。有神在树下坐。女令婢戴百味之糜置头上。前长跪上食并金钵。佛言。汝等能有善意。必以现世得福见谛。众女遥拜而退。佛便食糜已。念先三佛初得道时。皆有献百味之食并上金钵如此器者。今皆在文邻龙所。佛即掷钵水中。自然逆流。上水七里。堕前三钵上。四器共累。相类如一。龙王欢喜。知复有佛。佛定意七日。不动不摇。树神念佛。新得道快坐七日。未有献食者。我当求人令饭佛。时适有五百贾人。从山一面过。车牛皆踬不行。中有两大人。一名提谓。二名波利。怖还与众人俱诣树神请福。神现光像言。今世有佛。在此优留国界尼连禅水边。未有献食者。汝曹幸先能有善意。必获大福。贾人闻佛名。皆喜言。佛必独大尊。天神所敬。非凡品也。即和麨蜜。俱诣树下。稽首上佛。佛念先古诸佛哀受人施法皆持钵。不宜如余道人手受食也。

时四天王。即遥知佛当用钵。如人屈申臂顷。俱到頞那山上。如意所念。石中自然出四钵。香净洁无秽。四天王各取一钵。还共上佛。愿哀贾人。令得大福。方有铁钵。后弟子当用食。佛念取一钵不快余三意。便悉受四钵。累置左手中。右手按之。合成一钵。令四际现。佛受麨蜜。告诸贾人。汝当归命于佛。归命于法。方有比丘众。当预自归。即皆受教。各三自归。佛起于异处食毕。咒愿贾人言。今所布施。欲使食者。得充气力。当令施家。世世得愿。得色得力。得瞻得喜。安快无病。终保年寿。诸邪恶鬼。不得娆近。以有善意。立德本固。诸善鬼神。常当拥护。开示道地。得利谐偶。不使迍蹇。无复艰患。人有正见。以信喜敬。洁净不悔。施道德者。福德益大。所随转胜。吉无不利。日月五星。二十八宿。天神鬼王。常随护助。四天大王。赏别善人。东提头赖。南维睒文。西维楼勒。北拘均罗。当护汝等令不遭横。能有慧意。研精学问。敬佛法众。弃捐众恶。不自放恣。现受吉祥。种福得福。行道得道。以先见佛一心承奉。当为从是致第一福。现世获祐。快解见谛。富乐长寿。自致泥洹。时糗蜜冷。佛腹内风起。帝释即知。应时到阎浮提界上。取药果名呵梨勒。来白佛言。是果香美可服。最除内风。佛便食之。风即除去。起到文邻瞽龙无提水边。坐定七日。不喘不息。光照水中。龙目得开。自识如前。见三佛光明。目辄得视。龙王欢喜沐浴。名香栴檀苏合出水。见佛相好。光影如树有华。前绕佛七匝。身离佛围四十里。龙有七头。罗覆佛上。欲以障蔽蚊虻寒暑。时雨七日。龙一心不饥不渴。七日雨止。佛悟。龙化作年少道人。着好服饰。稽首问佛。佛得无寒。得无热。得无为蚊虻所娆近耶。佛时答言。

久得在屏处　　思道其福快
昔所愿欲闻　　今以悉知快
不为彼所娆　　能安众生快
度世三毒灭　　得佛泥洹快
生世得睹佛　　闻受经法快
得与辟支佛　　真人会亦快
不与愚从事　　得离恶人快
有黠别真伪　　知信正道快

佛告龙王。汝当复自归于佛。自归于法。自归于比丘僧。即受三自归。诸畜生中。是龙为先见佛。佛以神足。移坐石室。自念本愿。欲度众生。思惟生死本。从十二因缘法起。法起故便有生死。若法灭者生死乃尽。作是故自得是。不作是是便息。一切众生。意为精神。窈窈冥冥。恍忽无形。自起识想。随行受身。身无常主。神无常形。神心变化。躁浊难清。自生自灭。未曾休息。一念去。一念来。若水中泡。一滴灭一复兴。至于三界欲色无色九神所止。皆系于识。不得免苦。昧昧然不自觉。故谓之痴。莫知要道夫得至妙。虚寂无念。不可以凡世间意知。世间道术。九十六种。各信所事。孰知其惑。皆乐生求安。贪欲嗜味。好于声色故不能乐佛道。佛道清净。空无所有。凡计身万物不可得常有。设当为说。天下皆苦。空无所有。谁能信者。枯苦我耳。意欲默然。不为世间说法。便入定意。佛放眉中光。上照七天。梵天知佛欲取泥洹。悲念三界皆为长衰。终不得知度世之法。死即当复堕三恶道。何时当脱天下。久远乃有佛耳。佛难得见。若优昙华。今我当为天人请命求哀于佛。令止说经。即语帝释。将天乐般遮伎。下到石室。佛方定意觉。般遮弹琴而歌。其辞曰。

听我歌十力　　弃盖寂定禅
光彻照七天　　德香踰栴檀
上帝神妙来　　叹仰欲见尊
梵释赍敬意　　稽首欲受闻
佛所本行愿　　精进百劫勤
四等大布施　　十方受弘恩
持戒净无垢　　慈软护众生
勇决入禅智　　大悲敷度经
苦行积无数　　功勋成于今
戒忍定慧力　　动地魔已擒
德普盖天地　　神智过灵圣
相好特无比　　八声震十方
志高于须弥　　清妙莫能论
永离淫怒痴　　无复老死患
唯哀从定觉　　愍伤诸天人
为开法宝藏　　敷惠甘露珍
令从忧畏解　　危厄得以安
迷惑见正道　　邪疑睹真言
一切皆愿乐　　欲听受无厌
当开无死法　　垂化于无穷

佛意悉知。便从定觉。梵天白佛言。从久远以来。适复见佛耳。诸天喜踊。欲闻佛法。当为世间说经。愿莫般泥洹。众生愚闇。无有慧眼。唯加慈导。令得解脱。诸天人中。多有贤善。好道易解。亦有精进。能受戒法。畏于地狱三恶道者。愿开法藏。为现甘露。受者必多。天下无佛时。我见余道人。具有三毒自意合作经典人尚学其不至诚法。何况佛之清净无淫怒痴。愿佛说法。使众生得闻至诚之道。

佛言。善哉善哉。梵天。欲广施安救诸世间。抚利宁济。乐使解脱。我念世间。贪爱嗜欲。堕生死苦。少能自觉本从十二因缘起。痴缘痴。行缘行。识缘识。名像缘名像。六入缘六入。更乐缘更乐。痛缘痛。爱缘爱。受缘受。有缘有。生缘生老死忧悲苦闷心恼。大患其有。精神从爱。转受生死。欲得道者。当断贪爱灭除情欲。无为无起。然则痴灭。痴灭则行灭。行灭则识灭。识灭则名像灭。名像灭则六入灭。六入灭则更乐灭。更乐灭则痛灭。痛灭则爱灭。爱灭则受灭。受灭则有灭。有灭则生灭。生灭则老死忧悲苦闷心恼大患皆尽。是谓得道。唯佛觉此。微妙难明。夫此清净无愚痴想。不可以世间凡夫意知。天下道术。九十六种。各有所事。或事天地日月五星。或事水火鬼神龙神。皆乐生求安。贪欲嗜味。好于声色。故不能乐佛道。不闻佛经。不知要法。凡人意异。计身万物谓可常有。设当为说目之所见。万物无常。有身皆苦。身为非身。空无所有。亲戚家属。悉非人所。正言似反。谁能信者。吾为枯苦。不如取泥洹。故欲不言耳。梵天复曰。

从无数劫人在世间生死唯佛经难得闻。

从佛在世能度极者　　今以得愿人中难有
尊极无佛比　　是故稽首礼
世间缚着为久在冥　　今十力兴神智无量
当开法藏施慧光明　　照诸天人令得开解
佛能度一切　　是故愿自归
从本发意誓为苦人　　劳谦积德行愿已成
无明老死长衰可悲　　当施法药救诸病痛
慈哀无过佛　　是故稽首请

佛已可梵天念谁可先度者。昔者父王遣五人侍我。今在山中。即复道还。五人见佛。自相谓言。是人来者。慎莫与起也。佛到。五人皆起。不觉作礼。时佛言。卿等持心。何无牢固。属言莫起。何以作礼。五人不对。愿为弟子。佛即手摩其头。以为沙门。还道树下各坐思惟佛。又复念此间有优为迦葉。大明勇健。有好名字。国王吏民。皆共事之。与五百弟子。在尼连禅水边。欲先开化令解欢喜。信乐佛法。尔乃余人。当随而学。即往从之。迦葉见佛。即来起迎。赞言幸甚。大道人善来。相见消息安不。佛即答言。无病第一利。知足第一富。善友第一厚。无为第一安。

迦葉曰。有何敕使。佛言。欲报一事。傥不嗔恚。烦借火室。一宿之间。曰不爱也。中有毒龙。恐相害耳。佛言。无苦龙不害我。重借至三。迦葉言。然大道人德高。能居中者大善。佛即澡洗前入火室。持草布地。适坐须臾。毒龙嗔恚。身中出烟。佛亦现神。身中出烟。龙大忿怒。身皆火出。佛亦现神。身出火光。龙火佛光。于是俱盛。石室尽燃。其炎烟出。如失火状。迦葉夜起。相视星宿。见火室洞然。噫噫言。咄。是大沙门。端正可惜。不随我语。竟为毒火所害。佛知其意。于其室内。以道神力。灭龙恚毒。降伏龙身。化置钵中。迦葉惶遽。令五百弟子人。持一瓶水。就掷灭火。而一瓶者。更成一火。师徒益怖。皆言。咄咄杀是大沙门。明旦佛持钵盛龙而出。迦葉惊喜问。大道人乃尚活耶。器中何等。佛答言。然吾自活耳。是钵中者。可言毒龙。众人所畏。不敢入室者也。今者降之。已受戒矣。迦葉自以得道。谓佛非真。顾语弟子。是大沙门极神。虽尔未及于道。不如我得罗汉也。

佛复移近迦葉。坐一树下。夜第一四天王俱下听佛说经。四王光影。明如盛火。迦葉夜起。占候见佛。边有四火。明旦行问。大道人亦事火乎。佛言。不事火也。曰昨夜此间有四火何也。佛言。昨夜四天王。来下听经。是其光耳。迦葉念言。是大沙门极神。虽然尚未得道故。不如我得罗汉也。

佛止树下。第二天帝释。夜复来下。听佛说经。帝释光影。甚益大明。迦葉夜起。占候见佛边火光倍于昨四火明。心念是大沙门续事火也。明旦复行问。大道人得无事火。佛言不也。昨天帝释。来下听经。是其光耳。迦葉念言。是大沙门。乃神圣。虽然未及于道。不如我得罗汉也。

后夜第七梵天。又下听经。梵之光影。倍于帝释。迦葉夜起。占候见火光益大明盛。明日问。大道人事火乎。答言。不事火也。昨夜火光益明大何也。

佛言。昨夜梵天。来下听经。是其光耳。迦葉复念。是大沙门。神则神矣。然未得道。不如我得罗汉也。

迦葉五百弟子。人事三火。合千五百火。明旦燃之。火了不燃。怪而白师。师言。疑是大沙门所为也。即行问佛。我五百弟子。凡事千五百火。今旦燃之。火皆不燃。是大道人之所为乎。佛言。卿欲使火燃不。问之至三。曰欲使燃。佛言可去。火当燃。应声皆燃。迦葉复念。是大沙门。神则神矣。然未得道。不如我已得罗汉也。

迦葉身自事三火。明旦燃之。又不可燃。心念复是大沙门所为也。即行问佛。我自事三火。今旦燃之。了不可燃。续是大道人所为耶。

佛言。卿欲使火燃不。问之至三。曰欲使燃。佛言可去。火当燃。应声皆燃。迦葉复念。是大沙门。神则神矣。然未得道。不如我已得罗汉也。

火燃之后。迦葉欲灭之不可得灭。五百弟子。及诸事火者。共助灭之。而了不灭。皆言。大沙门所为也。

迦葉行问佛。火既燃矣。今不可灭。佛言。欲使灭乎曰欲使灭佛言。可去火当灭。应声即灭。迦葉故念。是大沙门虽神。不如我得道真也。

迦葉行白佛言。愿大道人。留此不须复远行。我自给饭食。即还敕家。明日作好饭。施床座已。食时自行请佛。佛言便去今随后到。迦葉适去。佛如人屈申臂顷。东适弗于逮界上数千亿里。取树果名阎逼。盛满钵还。迦葉未至。佛已坐其床上。迦葉后到。问大道人从何道来。佛言。卿适去我东到弗于逮地取阎逼果。香美可食便取食之。佛饭已去。迦葉续念。是大沙门虽神。不如我道真也。明日食时。迦葉复请佛。佛言便去。今随后到。迦葉适去。佛便南行。极阎浮提界数千万里。取呵梨勒果。盛满钵还。迦葉未归。佛已坐其床。迦葉至问何缘先到。佛言。卿适去我即南行极此地界。取呵梨勒果。亦香且美。便取食之。佛饭已去。迦葉续念。是大沙门虽神。不如我道真也。

明日迦葉。复行请佛。佛言便去。今随后到。迦葉适去。佛西到拘耶尼界上数千亿里。取阿摩勒果。盛满钵还。先迦葉归。坐其床上。迦葉后至。问大道人。从何而来。佛言。卿适去后。我西适拘耶尼地。取阿摩勒果。香美可食。便取食之。佛饭已去。迦葉复念。是大沙门虽神。故不如我道真也。

明日迦葉复请佛。佛言。便去今随后到。迦葉反顾。忽然不见佛。佛以神足。北适郁单越界上数千亿里。取自然粳米。满钵而还。先迦葉至。坐其床上。迦葉后至。问大道人复从何来。佛言。从北郁单越地。取此成熟粳米。快美且香。卿试食之。佛饭已去。迦葉复念。是大沙门虽神。故不如我道真也。

明日食时。佛持钵。自到迦葉家。受饭而还。于屏处食已。念欲澡漱。天帝知佛意即下。以手指地。水出成池。令佛得用。迦葉晡时。彷徉聚中。见有泉水。怪而问佛。何缘有此。佛言。吾朝得卿饭于此。食已念欲澡漱。天帝释指地。令有水出。汝当名此为指地池。迦葉复念。是大沙门虽神。故不如我道真也。

佛还树下。道见弃弊衣取欲浣之。天帝知佛意。即到頞那山上。取正四方成治好石。来置池边白佛言。可用浣衣。佛欲晒衣。天帝复行取六方石。来给晒衣。

迦葉见池边有两好石。又问。何缘有此。佛言。吾欲浣濯。及欲晒衣。天帝到頞那山上取此石来。迦葉复念。是大沙门虽神。故不如我道真也。

佛后日入指地池澡浴毕。欲出无所攀。池上素有树。名迦和。绝大修好。其树自然曲下就佛。佛攀而出。迦葉见树曲下垂荫。怪而又问。佛言。吾入池浴。出无所攀。是故树神为我曲之。迦葉复念。是大沙门虽神。故不如我道真也。

时摩竭国王及吏民。以岁节会礼诣迦葉所。相娱乐七日。迦葉念佛神圣明智。众人见者。必俱舍我而共事之。当令其去七日快也。佛知其意。即隐七日。迦葉后日又念。间者我有节会余食甚多。得大沙门来。饭之快耶。佛遥知之。即时来到。迦葉喜言。大道人来。一何善也。我适欲相供养。中间何为七日不现。佛言。间者王与吏民共会七日。卿意念言。是大沙门。神圣明智。众人见者。必俱舍我而共事之。当令其去七日快也。是故我去。卿今念我故复来耳。迦葉心念。是大沙门。乃知人意。虽然故不如我道真也。

尔时迦葉五百弟子。适俱破薪。各举一斧。斧皆不得下。懅共白师。师言。是大沙门所为也。即行问佛。我诸弟子。向共破薪。斧皆举而不下。佛言可去。斧当下。斧即下下之后。斧皆着薪。举之不举。复行白佛。今斧适下。又皆不举。佛言可去。今使斧举。即举得用。迦葉复念。是大沙门虽神。故不如我道真也。

时尼连禅水。长流駃疾。佛以自然神通。断水令住。使水隔起。高出人头。令底扬尘。佛行其中。迦葉恐佛为水所漂。即与弟子俱。乘船索佛。迦葉见水隔断。中央尘起。佛行其间。迦葉呼言。大道人乃尚活耶。佛言。然吾自活耳。又问。佛欲上船不。佛言大善。佛念今当现神。令子心伏。即从水中。贯船底入。无有穿迹。迦葉复念。是大沙门。神则神矣。然不如我已得罗汉也。

佛语迦葉。汝非罗汉。亦不知道真。胡为虚妄。自称贵乎。于是迦葉心惊毛竖。自知无道。即稽首言。大道人实神圣。乃知我意志。宁可得从大道人禀受经戒作沙门耶。佛言。且还报汝弟子。报之益善。卿是大长者。国中所承望。今欲学大道。可独自知乎。迦葉受教。还告诸弟子。汝曹知乎。我目所见。意始信解。当除须发。被法衣。受佛戒。作沙门。汝等欲何趣。五百弟子曰。我等所知。皆大师恩。师所尊信。必不虚妄。愿皆随从得为沙门。于是师徒。脱身裘褐。及取水瓶杖屣诸事火具。悉弃水中。俱共诣佛。稽首白佛言。今我五百弟子。以有信意。愿欲离家除须发。受佛戒。佛言可。诸沙门来。迦葉及五百弟子。须发自堕。皆成沙门。

优为迦葉有二弟。次曰那提迦葉。幼曰竭夷迦葉。二弟各有二百五十弟子。庐舍列居水边。见诸梵志。衣服什物。诸事火具。皆随水流。二弟惊愕。恐兄师徒五百人。为恶人所害。大水所漂。即与五百弟子。逆水而上。见兄师徒。皆作沙门。怪问。大兄年百二十。智慧高远。国王吏民。所共宗事。我意以兄为是罗汉。今反舍梵志道。学沙门法。此非小事。佛岂独大其道胜乎。迦葉答言。佛道最胜。其法无量。我虽世学。未曾有得道神智如佛者也。其经戒甚修净。我今以见慈心度人。以三事教化。一者道定神足。变化自然。二者智慧知人本意。三者经道正行。随病与药。二弟各顾。谓诸弟子。汝等欲何趣。合五百人。俱同声言。愿如大师。即皆稽首。求作沙门。佛言可诸沙门来。二弟及五百弟子。皆除须发。即随佛后。复成沙门。

佛便有千沙门。俱到波罗奈夷县丛树下坐。佛诸弟子。皆故梵志。佛为诸弟子。现神变化。一者飞行。二者说经。三者教诫。诸弟子见佛威神。莫不欢喜作礼奉行。
