
闻如是。佛在王舍国于梨山中。尔时七头鬼将军。与鵙摩越鬼将军共约言。其有所治处生珍宝。当相告语。尔时鵙摩越鬼将军所治处池中。生一莲花千叶。其茎大如车轮。皆黄金色。鵙摩越鬼将军。便将五百鬼。来到七头鬼将军所。便谓七头言。贤者宁知我所治池中生千叶莲花。但茎大如车轮。皆黄金色。七头鬼将军即报言。然贤者宁知我所治处。亦生神珍宝。如来正觉。行度三活。所说悉使世人民得安雄生无上法乐坚无比。已生宝何如贤者宝。复以月十五日。说戒解罪。鵙摩越鬼将军。报七头言。

今十五大净　　夜明如日光
求尊作何方　　不着在何处
尊今在王舍　　教授摩竭人
一切见断苦　　洞视是现法
从苦复苦生　　断苦不复生
径闻八通道　　无怨甘露欲
今往具礼敬　　即是我所尊
行意学以作　　一切有无止
宁有憎爱不　　所念意乃随
意坚于行住　　已止无所有
憎爱无所在　　念空无所随

宁贪不与取　　宁依无恼害
宁舍有真行　　宁慧无所著
舍贪不与取　　愍哀及蠕动
断念不邪着　　觉痛当何亲
宁守口不欺　　断嫉无粗声
守正不谗人　　无念斗乱彼
守口心不欺　　不嫉粗声断
守行何谗人　　悉空彼何乱
宁不染爱欲　　意宁净无秽
所著宁悉尽　　在法宁慧计
宁度至三活　　所行悉已净
一切断不着　　宁至无胎世
三活谛已见　　所行净无垢
行法悉成就　　从法自在止
尊德住悉善　　身口悉已止
尊行定树间　　俱往观瞿昙
真人鹿[跳-兆+專]肠　　少食灭邪贪
疾行问度法　　断痛从何脱
观瞻如师子　　恐怖悉无有
佛所头面礼

七头鬼将军。及鵙摩越等。各从五百鬼。合为千众。俱到佛所。皆头面礼佛。住一面。鵙摩越鬼将军。便白佛言。

真人鹿[跳-兆+專]肠　　少食行等心
尊行定树间　　吾人问瞿昙
是痛从何灭　　从何行脱痛
断疑问现义　　云何脱无苦
断苦痛使灭　　行是痛苦尽
舍疑妙说持　　如义无有苦
谁造作是世　　谁造作可着
谁造世所有　　谁造为世苦
六造作是世　　六造作可着
六造世所有　　六造为世苦
谁得度是世　　昼夜流不止
不着亦不悬　　深渊谁不没
一切从持具　　从慧思想行
内念着意识　　是德无极度
已离欲世想　　色会亦不往
不着亦不悬　　是乃无没渊
从何还六向　　何可无有可
谁痛亦想乐　　无余灭尽去
是六还六向　　是生不复生
名灭已无色　　已尽有何余
大喜步往道

大将军七头　　会当报重恩
开道现大尊　　法施无有上
今鬼合千众　　悉能叉手住
一切身自归　　为世尊大师
今已辞求过　　各还国政治
今悉礼正觉　　念法归尊法

尔时座中。有梵志名兜勒。亦在众中。便生意于泥洹脱者支体因缘。因是便意生疑。佛即知兜勒意生所疑。便化作一佛。端正形好无比。见莫不喜者。形类过天。身有三十二大人相。紫磨金色。衣大法衣。弟子亦作化人。化人适言弟子亦言。弟子适言化人亦言。佛所作化人。化人言佛默然。佛言化人默然。何故一切制念度故。化佛便叉手偏袒。以偈叹言。

愿问贤神俞曰　　远可靖大喜足
从何见学得灭　　悉不受世所有
本是欲多现我　　从一绮便悉乱
所可有内爱欲　　从化坏常觉识
莫用是便自见　　不及减若与等
虽见誉众所称　　莫贡高蹶彼住
如所法为已知　　若在内若在外
强力进所在作　　无所得取无有
且自守行求灭　　学莫从彼求灭
以内行意着灭　　亦不入从何有
在处如海中央　　无潮波安平正
一切止住亦尔　　觉莫增识与意
愿作大慧眼视　　已证法复现彼
愿作光仁善恕　　诸捡式从致定
且摄眼左右着　　不受言关闭听
戒所味莫贪着　　我无所世所有
身所有若粗细　　莫还念作悲思
所可念便生愿　　有来恐慧莫畏
所得粮及饮浆　　所当用若衣被
取足止莫虑后　　从是止余莫贪
常行定乐树间　　舍是理无戏犯
若在坐若在卧　　闲静处学力行
莫自怨捐睡卧　　在学行常严事
弃晻忽及戏譃　　欲世好悉远离
舍兵凿晓解梦　　莫观宿善恶现
莫现慧于胞胎　　悉莫凿可天亲
莫造作于卖买　　莫于彼行欺利
莫作贪止县国　　莫从彼求欲利
莫乐行不诚说　　悉莫行两面辞
尽寿求慧所行　　具持戒莫轻漏
横来诘莫起恐　　见尊敬莫大语
所贪弃不可嫉　　舍两舌恚悲法
所欲言学贪着　　莫出声粗邪漏
无羞惭莫从学　　所施行莫取怨
闻粗恶不善声　　从同学若凡人
善关闭莫与同　　慧反应不过身
知如来谛已正　　不戏作着意作
从宴净见已灭　　不戏疑昙瞿教
自致慧不忘法　　证法无数已见
常从慧如来学　　好不着从是慧

佛说是义足经竟。比丘悉欢喜。
