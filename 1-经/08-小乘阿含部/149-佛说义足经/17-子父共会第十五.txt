
闻如是。佛在释国。从千弟子梵志故道人皆老年悉得应真六达所求皆具。佛从教授县国。转到迦维罗卫城外尼拘类园中。迦维罗卫诸释。闻佛从老年应真千比丘。转行教授。已到是国。近在城外园中。便转相告语。先鸡鸣悉当会。自共议言。诸贤者正使太子不乐道。当作遮加越王。我曹悉当为其民耳。今弃七宝作道。自致作佛。我人今悉取长者。家出一人。亦从佛求作沙门。诸释如是。众为复增。便从迦维罗卫城出。欲见尊德。欲闻明法。诸释女人。亦复聚会。俱到佛所。欲闻明法。尔时佛取神足定意适定。便在空中步行。尔时诸释。见佛步行虚空中。悉欢喜生敬爱心。尔时悦头檀王。便以头猗着佛足作礼竟。便一面住。迦维罗卫民悉不平。王为佛作礼是何法以还礼子。王即闻民悉不平已如是。王便言。诸贤者。是太子生时。地大动现大光明。悉照一切生便行七步。无所抱猗便左右视出声言。三界甚苦。何可乐者。诸天于空中持白盖。复散摩尼花。复鼓五百乐。复雨香水。盥浴太子。诸民尔时我第一为太子作礼。诸贤者。太子在园阎浮树下。晨起往坐。便得卧。树枝叶悉在太子东作荫。禺中至晡。树枝叶悉复在西为太子作荫。树尚不违太子身。诸民尔时我第二为太子作礼。王尔时说偈曰。

今为三勇猛黠　　以头礼遍观足
初生时动天地　　坐树荫身不露

佛尔时摄神足。下座比丘僧前咸坐上。诸释及释诸女人。皆头面礼佛。各就座。王亦就座。即偈叹佛言。

象马驾金车　　乘行台阁间
金足蹈遍地　　足云何生胝
神足为我车　　恣心无限度
乘是神妙车　　世车安可久
素被细软衣　　既服身形好
金露被身行　　是服有何好
王法为我衣　　念世行教授
是服先学造　　我已觉如来
本乐高殿舍　　随时造阁楼
今独宿树间　　恐怖当何依
瞿昙世无怨　　造仇淫已断
脱欲念无忧　　无仇当何恐
本食恣意味　　金器食香美
今日乃得食　　粗恶有何乐
我先饭法味　　弃贪从苦空
悉断四饭本　　哀世故行丐
浴尊以花香　　伎女乐从行
起止山树间　　谁当浴明者
乐法戒为河　　净黠悉在中
斗极往浴净　　游度不复还

尔时佛为王及诸释女人。广说经法。先现布施持戒现天径微说善痛道其苦导现达世近亲三十七品从可得安如。佛以道意。知悦头檀王意满喜已性濡。无乱缚解。可为说善度法。便说苦谛习尽道谛。佛说是四谛法。王即在座开解。三毒垢除。于法中得谛眼。譬如净缯投于染中即受色好。王亦入法如是。尔时王见谛疑断。在法开解。便起座向佛。叉手白言。已近已近。已远已远。今我身归佛法及比丘僧受我为清信士。尽形寿悉不犯已净。故释中亦有身归佛者。归法者归僧者。释诸女人。自归亦如是。中有持不杀戒者。持不盗戒。持不淫戒。持不欺戒。中有远酒不饮酒戒。尔时悦头檀王见法甚明见谛无疑。在法勇猛。便起座向佛叉手。以是义足偈叹言。

有戒具当何见　　云说言从阴苦
愿瞿昙解说此　　问正意世雄生
先已行弃重恚　　亦不着后来愿
来现在亦不取　　亦不受尊敬空
未来想不着爱　　久远想亦不忧
行远可舍细软　　邪见尽少无有
已去恐无畏怖　　不可动信无疑
无嫉心乐彼与　　行如是爱尊命
能自守不多望　　自多得慧无嫉
不恶丑不嫫冶　　不两舌舍戏疑
意悉脱无所著　　弃自见无绮妄
安庠行能解对　　亦不欲断欲想
不学求所乐欲　　悉无有亦不忧
无怨恚舍爱欲　　不为味所可使
不自高我无等　　得对毁横取敬
当行观止意念　　见善恶非次望
去所在无所止　　观向法当何着
欲色空亦无色　　从黠计不欲脱
爱已灭乃已息　　三界空无乐意
悉解离何从得　　多从海度无忧
不愿生见有子　　列地行愿宝增
来不生去不到　　欲何索从何得
悉无能说到处　　众学沙门游心
悉令求所在处　　如触冒知如去
亦不嫉亦无贪　　虽在高尊不乐
不乐中下不乐　　从法生非法舍
是悉空亦无有　　从不得亦不求
莫欲世邪乐人　　意已止便到尽

佛说是义足经竟。比丘与悦头檀王。及释人民。悉欢喜。
