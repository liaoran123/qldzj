
佛在句留国。县名悉作法。时有一梵志。字摩因提。生女端正光世少双。前后国王亦太子及大臣长者来求之。父皆不应。得人类我女者。乃与为妇。佛时持应器。于县求食食竟盥澡藏应器。出城到树间闲静处坐。摩因提。食后出行园田。道经树间。便见佛金色身。有三十二相。如日月。王自念言。持女比是大尊。如此人比我女。便还家谓妇言。儿母宁知得所愿不。今得婿踰于女。母闻亦喜。即庄饰女。众宝璎珞。父母俱将女出城。母见佛行迹。文现分明。谓父言。宁知空出终不得婿。何故。妇说偈言。

淫人曳踵行　　恚者敛指步
痴人足踝地　　是迹天人尊(地恐弛之错)

父言。痴人莫还为女作患。女必得婿。即将女到佛所左手持臂。右手持瓶。因白佛。今以女相惠可为妾。女见佛形状端正无比。以三十二相。璎珞其身。如明月珠。便淫意系着佛。佛知其意如火燃。佛即时说是义足经言。

我本见邪三女　　尚不欲着邪淫
今奈何抱屎尿　　以足触尚不可
我所说淫不欲　　无法行不内观
虽闻恶不受厌　　内不止不计苦
见外好筋皮裹　　尊云何当受是
内外行觉观是　　于黠边说痴行
亦见闻不为黠　　戒行具未为净
不见闻亦不痴　　不离行可自净
有是想弃莫受　　有莫说守口行
彼五恼闻见弃　　慧戒行莫淫净
世所见莫行痴　　无戒行彼想有
可我有堕冥法　　以见可谁有净
谛见闻尔可谓　　谛意取可向道
往到彼少不想　　今奈何口欺尊
等亦过亦不及　　已着想便分别
不等三当何诤　　悉已断不空计
有谛人当何言　　已着空谁有诤
邪亦正悉无有　　从何言得其短
舍欲海度莫念　　于[阿-可+聚]县忍行黠
欲已空止念想　　世邪毒伏不生
悉远世求败苦　　尊言离莫与俱
如水华净无泥　　重尘土不为萎
尊安尔无所贪　　于世俗无所著
亦不转所念想　　行如度不随识
三不作堕行去　　舍不教三世事
舍不想无有缚　　从黠解终不懈
制见想余不取　　便厌声步三界

佛说是义足经竟。比丘悉欢喜。
