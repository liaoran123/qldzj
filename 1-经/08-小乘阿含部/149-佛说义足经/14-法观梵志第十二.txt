
闻如是。佛在释国迦维罗卫树下。与五百比丘俱。皆应真所作已具。已下重担。以义自证。会胎生尽。尔时十方天地神妙天。亦来礼佛。欲见尊德及比丘僧。是时第七天四天王相谓言。诸学人宁知。佛在释国迦维罗卫树下。从五百真人。复十方天地神妙天悉往礼欲见尊威神及比丘。我曹今何不往见其威神。四天王即从第七天飞下。譬如壮士屈伸臂顷。来到佛边。去尊不远。便俱往礼佛及比丘僧。各就座。一梵天就座。便说偈言。

今大会于树间　　来见尊皆神天
今我来亦听法　　愿复见无胜众

二梵天就座便说偈言。

在是学当制意　　直觉行知身正
如驭者善持辔　　护眼根行觉意

三梵天就座便说偈言。

力断七拔邪连　　意着止如铁根
舍世观净无垢　　黠根明意服软

四梵天就座便说偈言。

有是身归明尊　　终不生到邪冥
舍人形转后尊　　受天身稍离患

是时座中。有梵志名法观。亦在大众中因缘所计。见于泥洹脱者有支体。以故生意疑信因缘。佛知法观梵志所生疑。是时便作一佛。端正形类无比。见者悉喜。有三十二大人相。金色复有光。衣法大衣。亦如上说。便向佛叉手。以偈叹言。

如因缘见有言　　如已取悉说善
一切彼我亦轻　　亦或致在善缘
少自知有惭羞　　诤变本说两果
见如是舍变本　　愿观安无变处
一切平亦如地　　是未尝当见等
本不等从何同　　见闻说莫作变
猗着是众可恶　　可见闻亦所念
雨出净谁为明　　爱未除身复身
以戒摄所犯净　　行谛祥已具住
于是宁经至净　　可恐世在善说
已离谛更求行　　悉从罪因缘受
亦如说力求净　　自义失生死苦
行力求亦不说　　眼如行亦思惟
死生无尽从是　　如是慧亦如说
戒彼行一切舍　　罪亦福舍远去
净亦垢不念觉　　无沾污净哀受
修是法度彼一　　说无行为远欺
受如是便增变　　各因谛世邪利
自所法便称具　　见彼法诘为漏
无等行转相怨　　自见行不随污
凡所说黠代恐　　无于法有所益
无慧众异说净　　所系着住各坚
各尊法如闻止　　演如解自师说
无法行但有言　　彼所净因一心
言如是彼亦说　　一所见从净堕
便自见怨所作　　坐胜慧自大说
所摄着求便脱　　念所信无所住
本所因在好说　　净行在彼未除
观世人见名色　　以其智如受知
欲见多少我有　　不从是善净有
有慧行累无有　　知亦见正以取
见无过是法行　　度是乱不更受
慧意到无所至　　不见坚识所觉
如关闭制所著　　但行观无取异
尊断世所受取　　取与生不应坚
静亦乱在观舍　　在是恶哀凡人
弃故成新不造　　无所欲何所著
脱邪信勇猛度　　悉已脱世非世
一切法无所疑　　悉见闻亦何念
舍重担尊正脱　　不愿过常来见

佛说是义足经竟。比丘悉欢喜。
