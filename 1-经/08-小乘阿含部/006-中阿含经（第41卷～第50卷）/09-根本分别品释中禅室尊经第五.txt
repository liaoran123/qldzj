
我闻如是：一时，佛游舍卫国，在胜林给孤独园。
尔时，尊者卢夷强耆游于释中，在无事禅室。于是，尊者卢夷强耆夜将向旦，从彼禅室出，在露地禅室荫中，于绳床上敷尼师檀，结跏趺坐。
尔时，有一天形体极妙，色像巍巍，夜将向旦，往诣尊者卢夷强耆所，稽首作礼，却住一面。彼天色像威神极妙，光明普照。于其禅室，彼天却住于一面已，白尊者卢夷强耆曰：“比丘，受持跋地罗帝偈及其义耶?”
尊者卢夷强耆答彼天曰：“我不受持跋地罗帝偈，亦不受义.”
寻问彼天：“汝受持跋地罗帝偈及其义耶?”
彼天答曰：“我受持跋地罗帝偈，然不受义.”
尊者卢夷强耆复问彼天：“云何受持跋地罗帝偈而不受义耶?”
彼天答曰：“一时，世尊游王舍城，住竹林迦兰哆园。尔时，世尊为诸比丘说跋地罗帝偈：

“‘慎莫念过去，亦勿愿未来，
过去事已灭，未来复未至。
现在所有法，彼亦当为思，
念无有坚强，慧者觉如是。
若作圣人行，孰知愁于死？
我要不会彼，大苦灾患终。
如是行精勤，昼夜无懈怠，
是故常当说，跋地罗帝偈。’

“比丘，我如是受持跋地罗帝偈，不受持义.”
尊者卢夷强耆复问彼天：“谁受持跋地罗帝偈及其义耶?”
彼天答曰：“佛游舍卫国，在胜林给孤独园，彼受持跋地罗帝偈及其义也。比丘，可往面从世尊，善受持诵跋地罗帝偈及其义也。所以者何？跋地罗帝偈及其义者，有义有法，为梵行本，趣智、趣觉、趣于涅槃，族姓者至信、舍家、无家、学道，当以跋地罗帝偈及其义善受持诵.”
彼天说如是，稽首尊者卢夷强耆足，绕三匝已，即彼处没。
天没不久，于是，尊者卢夷强耆在释中受夏坐讫，过三月已，补治衣竟，摄衣持钵，往诣舍卫国。展转进前，至舍卫国，住胜林给孤独园。
尔时，尊者卢夷强耆往诣佛所，稽首作礼，却坐一面，白曰：“世尊，我一时游于释中，在无事禅室。世尊，我于尔时夜将向旦，从彼禅室出，在露地禅室荫中，于绳床上敷尼师檀，结跏趺坐。尔时，有一天形体极妙，色像巍巍，夜将向旦，来诣我所，稽首作礼，却住一面。彼天色像威神极妙，光明普照。于其禅室，彼天却住于一面已，而白我曰：‘比丘，受持跋地罗帝偈及其义耶？’我答彼天：‘不受持跋地罗帝偈，亦不受义。’寻问彼天：‘汝受持跋地罗帝偈及其义耶？’彼天答曰：‘我受持跋地罗帝偈，然不受义。’我复问天：‘云何受持跋地罗帝偈而不受义耶？’天答我曰：‘一时，佛游王舍城，住竹林迦兰哆园，尔时，世尊为诸比丘说跋地罗帝偈：

“‘“慎莫念过去，亦勿愿未来，
过去事已灭，未来复未至。
现在所有法，彼亦当为思，
念无有坚强，慧者觉如是。
若作圣人行，孰知愁于死？
我要不会彼，大苦灾患终。
如是行精勤，昼夜不懈怠，
是故常当说，跋地罗帝偈.”

“‘比丘，我如是受持拔地罗帝偈，不受持义也。’我复问天：‘谁受持跋地罗帝偈及其义耶？’天答我曰：‘佛游舍卫国，在胜林给孤独园，彼受持跋地罗帝偈及其义也。比丘，可往面从世尊，善受持诵跋地罗帝偈及其义也。所以者何？跋地罗帝偈及其义者，有义有法，为梵行本，趣智、趣觉、趣于涅槃，族姓者至信、舍家、无家、学道，当以跋地罗帝偈及其义善受持诵。’彼天说如是，稽首我足，绕三匝已，即彼处没.”
于是，世尊问尊者卢夷强耆：“汝知彼天从何处来？彼天名何耶?”
尊者卢夷强耆答曰：“世尊，我不知彼天从何处来，亦不知名也.”
世尊告曰：“强耆，彼天子名般那，为三十三天军将.”
彼时，尊者卢夷强耆白曰：“世尊，今正是时。善逝，今正是时。若世尊为诸比丘说跋地罗帝偈及其义者，诸比丘从世尊闻已，当善受持.”
世尊告曰：“强耆，谛听！善思念之，我当为汝广说其义.”
尊者卢夷强耆白曰：“唯然，当受教听.”
佛言：

“慎莫念过去，亦勿愿未来，
过去事已灭，未来复未至。
现在所有法，彼亦当为思，
念无有坚强，慧者觉如是。
若作圣人行，孰知愁于死？
我要不会彼，大苦灾患终。
如是行精勤，昼夜无懈怠，
是故常当说，跋地罗帝偈。

“强耆，云何比丘念过去耶？若比丘乐过去色，欲、著、住；乐过去觉、想、行、识，欲、著、住，如是比丘念过去也。强耆，云何比丘不念过去？若比丘不乐过去色，不欲、不著、不住；不乐过去觉、想、行、识，不欲、不著、不住，如是比丘不念过去。
“强耆，云何比丘愿未来耶？若比丘乐未来色，欲、著、住；乐未来觉、想、行、识，欲、著、住，如是比丘愿未来也。强耆，云何比丘不愿未来？若比丘不乐未来色，不欲、不著、不住；不乐未来觉、想、行、识，不欲、不著、不住，如是比丘不愿未来。
“强耆，云何比丘受现在法？若比丘乐现在色，欲、著、住；乐现在觉、想、行、识，欲、著、住，如是比丘受现在法。强耆，云何比丘不受现在法？若比丘不乐现在色，不欲、不著、不住；不乐现在觉、想、行、识，不欲、不著、不住，如是比丘不受现在法.”
佛说如是，尊者卢夷强耆及诸比丘闻佛所说，欢喜奉行。
