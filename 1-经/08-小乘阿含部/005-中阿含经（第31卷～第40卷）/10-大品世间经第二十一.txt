
我闻如是：一时，佛游舍卫国，在胜林给孤独园。
尔时，世尊告诸比丘：“如来自觉世间，亦为他说，如来知世间。如来自觉世间集，亦为他说，如来断世间集。如来自觉世间灭，亦为他说，如来世间灭作证。如来自觉世间道迹，亦为他说，如来修世间道迹。若有一切尽普正，有彼一切如来知见觉得。所以者何？如来从昔夜觉无上正尽之觉，至于今日夜，于无余涅槃界，当取灭讫。于其中间，若如来口有所言说，有所应对者，彼一切是真谛，不虚不离于如，亦非颠倒，真谛审实。若说师子者，当知说如来。所以者何？如来在众有所讲说，谓师子吼，一切世间，天及魔、梵、沙门、梵志，从人至天，如来是梵有，如来至冷有，无烦亦无热，真谛不虚有.”
于是，世尊说此颂曰：

“知一切世间，出一切世间，
说一切世间，一切世如真。
彼最上尊雄，能解一切缚，
得尽一切业，生死悉解脱。
是天亦是人，若有归命佛，
稽首礼如来，甚深极大海。
知已亦修敬，诸天香音神，
彼亦稽首礼，谓随于死者。
稽首礼智士，归命人之上，
无忧离尘安，无碍诸解脱。
是故当乐禅，住远离极定，
当自作灯明，无我必失时，
失时有忧戚，谓堕地狱中.”

佛说如是，彼诸比丘闻佛所说，欢喜奉行。
