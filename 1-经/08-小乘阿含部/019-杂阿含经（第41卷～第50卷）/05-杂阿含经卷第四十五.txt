
如是我闻：一时，佛住舍卫国祇树给孤独园。
时，有阿腊毗比丘尼，住舍卫国王园精舍比丘尼众中，时，阿腊毗比丘尼晨朝著衣持钵，入舍卫城乞食；食已，还精舍，举衣钵，洗足，持尼师坛，著右肩上，入安陀林坐禅。
时，魔波旬作是念：“今沙门瞿昙住舍卫国祇树给孤独园，有弟子阿腊毗比丘尼，住舍卫国王园精舍比丘尼众中，晨朝著衣持钵，入舍卫城乞食；食已，还精舍，举衣钵，洗足已，持尼师坛，著右肩上，入安陀林坐禅。我今当往，为作留难.”即化作年少，容貌端正，往诣彼比丘尼所，语比丘尼言：“阿姨，欲何处去?”
比丘尼答言：“贤者，到远离处去.”
时，魔波旬即说偈言：

“世间无有出，用求远离为？
还服食五欲，勿令后变悔.”

时，阿腊毗比丘尼作是念：“是谁？欲恐怖我。为是人耶？为非人耶？奸狡人耶?”心即念言：“此必恶魔欲乱我耳!”觉知已，而说偈言：

“世间有出要，我自知所得；
鄙下之恶魔，汝不知其道。
譬如利刀害，五欲亦如是；
譬如斩肉刑，苦受阴亦然。
如汝向所说，服乐五欲者，
是则不可乐，大恐怖之处！
离一切喜乐，舍诸大暗冥，
以灭尽作证，安住离诸漏。
觉知汝恶魔，寻即自灭去!”

时，魔波旬作是念：“彼阿腊毗比丘尼已知我心.”愁忧不乐，即没不现。

如是我闻：一时，佛住舍卫国祇树给孤独园。
时，有苏摩比丘尼，住舍卫国王园精舍比丘尼众中，晨朝著衣持钵，入舍卫城乞食；食已，还精舍，举衣钵，洗足毕，持尼师坛，著右肩上，至安陀林坐禅。
时，魔波旬作是念：“今沙门瞿昙住舍卫国祇树给孤独园，有苏摩比丘尼，住舍卫国王园精舍比丘尼众中，晨朝著衣持钵，入舍卫城乞食；食已，还精舍，举衣钵，洗足毕，持尼师檀，著右肩上，入安陀林坐禅。我今当往，为作留难.”即化作年少，容貌端正，往至苏摩比丘尼所，问言：“阿姨，欲至何所?”
答言：“贤者，欲至远离处去.”
时，魔波旬即说偈言：

“仙人所住处，是处甚难得，
非彼二指智，能得到彼处.”

时，苏摩比丘尼作是念：“此是何等？欲恐怖我。为人？为非人？为奸狡人?”作此思惟已，决定智生，知是恶魔来欲娆乱，即说偈言：

“心入于正受，女形复何为？
智或若生已，逮得无上法！
若于男女想，必不得俱离，
彼即随魔说，汝应往语彼。
离于一切苦，舍一切暗冥，
逮得灭尽证，安住诸漏尽。
觉知汝恶魔，即自磨灭去!”

时，魔波旬作是念：“苏摩比丘尼已知我心.”内怀忧悔，即没不现。

如是我闻：一时，佛住舍卫国祇树给孤独园。
时，有吉离舍瞿昙弥比丘尼，住舍卫国王园精舍比丘尼众中，晨朝著衣持钵，至舍卫城乞食；食已，还精舍，举衣钵，洗足毕，持尼师坛，著肩上，入安陀林，于一树下结跏趺坐，入昼正受。
时，魔波旬作是念：“今沙门瞿昙住舍卫国祇树给孤独园，时，吉离舍瞿昙弥比丘尼住舍卫国王园精舍比丘尼众中，晨朝著衣持钵，入舍卫城乞食；食已，还精舍，举衣钵，洗足毕，持尼师坛，著肩上，入安陀林，于一树下结跏趺坐，入昼正受。我今当往，为作留难.”即化作年少，容貌端正，往至吉离舍瞿昙弥比丘尼所，而说偈言：

“汝何丧其子？涕泣忧愁貌，
独坐于树下，何求于男子?”

时，吉离舍瞿昙弥比丘尼作是念：“为谁恐怖我？为人？为非人？为奸狡者?”如是思惟，生决定智：“恶魔波旬来娆我耳!”即说偈言：

“无边际诸子，一切皆亡失，
此则男子边，已度男子表。
不恼不忧愁，佛教作已作，
一切离爱苦，舍一切暗冥，
已灭尽作证，安隐尽诸漏。
已知汝弊魔，于此自灭去!”

时，魔波旬作是念：“吉离舍瞿昙弥比丘尼已知我心.”愁忧苦恼，即没不现。

如是我闻：一时，佛住舍卫国祇树给孤独园。
时，有优钵罗色比丘尼，住舍卫国王园比丘尼众中，晨朝著衣持钵，入舍卫城乞食；食已，还精舍，举衣钵，洗足毕，持尼师坛，著肩上，入安陀林，坐一树下，入昼正受。
时，魔波旬作是念：“今沙门瞿昙住舍卫国祇树给孤独园，优钵罗色比丘尼住舍卫国王园比丘尼众中，晨朝著衣持钵，入舍卫城乞食；食已，还精舍，举衣钵，洗足毕，持尼师坛，著肩上，入安陀林，坐一树下，入昼正受。我今当往，为作留难.”即化作年少，容貌端正，至优钵罗色比丘尼所，而说偈言：

“妙华坚固树，依止其树下，
独一无等侣，不畏恶人耶?”

时，优钵罗色比丘尼作是念：“为何等人？欲恐怖我。为是人？为非人？为奸狡人?”如是思惟，即得觉知：“必是恶魔波旬欲乱我耳!”即说偈言：

“设使有百千，皆是奸狡人，
如汝等恶魔，来至我所者，
不能动毛发，不畏汝恶魔!”

魔复说偈言：

“我今入汝腹，住于内藏中，
或住两眉间，汝不能见我.”

时，优钵罗色比丘尼复说偈言：

“我心有大力，善修习神通，
大缚已解脱，不畏汝恶魔。
我已吐三垢，恐怖之根本，
住于不恐地，不畏于魔军。
于一切爱喜，离一切暗冥，
已证于寂灭，安住诸漏尽。
觉知汝恶魔，自当消灭去!”

时，魔波旬作是念：“优钵罗色比丘尼已知我心.”内怀忧愁，即没不现。

如是我闻：一时，佛住舍卫国祇树给孤独园。
时，尸罗比丘尼住舍卫国王园比丘尼众中，晨朝著衣持钵，入舍卫城乞食；食已，还精舍，举衣钵，洗足毕，持尼师坛，著肩上，入安陀林，坐一树下，入昼正受。
时，魔波旬作是念：“今沙门瞿昙住舍卫国祇树给孤独园，尸罗比丘尼住舍卫国王园精舍比丘尼众中，晨朝著衣持钵，入舍卫城乞食；食已，还精舍，举衣钵，洗足毕，持尼师坛，著肩上，入安陀林，坐一树下，入昼正受。我今当往，为作留难.”即化作年少，容貌端正，往到尸罗比丘尼前而说偈言：

“众生云何生？谁为其作者？
众生何处起？去复至何所?”

尸罗比丘尼作是念：“此是何人？欲恐怖我。为人？为非人？为奸狡人?”作是思惟已，即生知觉：“此是恶魔欲作留难!”即说偈言：

“汝谓有众生，此则恶魔见，
唯有空阴聚，无是众生者。
如和合众材，世名之为车，
诸阴因缘合，假名为众生。
其生则苦生，住亦即苦住，
无余法生苦，苦生苦自灭。
舍一切爱苦，离一切暗冥，
已证于寂灭，安住诸漏尽。
已知汝恶魔，则自消灭去!”

时，魔波旬作是念：“尸罗比丘尼已知我心.”内怀忧戚，即没不现。

如是我闻：一时，佛住舍卫国祇树给孤独园。
时，毗罗比丘尼住舍卫国王园比丘尼众中，晨朝著衣持钵，入舍卫城乞食；食已，还精舍，举衣钵，洗足毕，持尼师坛，著肩上，入安陀林，坐一树下，入昼正受。
时，魔波旬作是念：“今沙门瞿昙住舍卫国祇树给孤独园，毗罗比丘尼住舍卫国王园比丘尼众中，晨朝著衣持钵，入舍卫城乞食；食已，还精舍，举衣钵，洗足毕，持尼师坛，著肩上，入安陀林，坐一树下，入昼正受。我当往彼，为作留难.”即化作年少，容貌端正，至毗罗比丘尼所而说偈言：

“云何作此形？谁为其作者？
此形何处起？形去至何所?”

毗罗比丘尼作是念：“是何人来恐怖我？为人？为非人？为奸狡人?”如是思惟，即得知觉：“恶魔波旬欲作娆乱!”即说偈言：

“此形不自造，亦非他所作，
因缘会而生，缘散即磨灭。
如世诸种子，因大地而生，
因地水火风，阴界入亦然，
因缘和合生，缘离则磨灭。
舍一切爱苦，离一切暗冥，
已证于寂灭，安住诸漏尽。
恶魔以知汝，即自磨灭去!”

时，魔波旬作是念：“毗罗比丘尼已知我心.”生大忧戚，即没不现。

如是我闻：一时，佛住舍卫国祇树给孤独园。
时，有毗阇耶比丘尼，住舍卫国王园比丘尼众中，晨朝著衣持钵，入舍卫城乞食；食已，还精舍，举衣钵，洗足毕，持尼师坛，著肩上，入安陀林，坐一树下，入昼正受。
时，魔波旬作是念：“此沙门瞿昙住舍卫国祇树给孤独园，弟子毗阇耶比丘尼住舍卫国王园比丘尼众中，晨朝著衣持钵，入舍卫城乞食；食已，还精舍，举衣钵，洗足毕，持尼师坛，著肩上，入安陀林，坐一树下，入昼正受。我今当往，为作留难.”即化作年少，容貌端正，往至其前而说偈言：

“汝今年幼少，我亦是年少，
当共于此处，作五种音乐，
而共相娱乐，用是禅思为?”

时，毗阇耶比丘尼作是念：“此何等人？欲恐怖我。为是人耶？为非人耶？为奸狡人耶?”如是思惟已，即得知觉：“是魔波旬欲作娆乱!”即说偈言：

“歌舞作众伎，种种相娱乐，
今悉已惠汝，非我之所须。
若寂灭正受，及天人五欲，
一切持相与，亦非我所须。
舍一切喜欢，离一切暗冥，
寂灭以作证，安住诸漏尽。
已知汝恶魔，当自消灭去!”

时，魔波旬作是念：“是毗阇耶比丘尼已知我心.”内怀忧戚，即没不现。

如是我闻：一时，佛住舍卫国祇树给孤独园。
时，遮罗比丘尼住舍卫国王园比丘尼众中，晨朝著衣持钵，入舍卫城乞食；食已，还精舍，举衣钵，洗足毕，持尼师坛，著肩上，至安陀林，坐一树下，入昼正受。
时，魔波旬作是念：“今沙门瞿昙在舍卫国祇树给孤独园，遮罗比丘尼亦住舍卫国王园比丘尼众中，晨朝著衣持钵，入舍卫城乞食；食已，还精舍，洗足毕，举衣钵，持尼师坛，著肩上，入安陀林，坐一树下，入昼正受。我今当往，为作留难.”即化作年少，容貌端正，至遮罗比丘尼前而说偈言：

“觉受生为乐，生服受五欲，
为谁教授汝，令厌离于生?”

时，遮罗比丘尼作是念：“此是何人？欲作恐怖。为人？为非人？为奸狡人？而来至此，欲作娆乱.”即说偈言：

“生者必有死，生则受诸苦，
鞭打诸恼苦，一切缘生有。
当断一切苦，超越一切生，
慧眼观圣谛，牟尼所说法：
苦苦及苦集，灭尽离诸苦，
修习八正道，安隐趣涅槃。
大师平等法，我欣乐彼法，
我知彼法故，不复乐受生。
一切离爱喜，舍一切暗冥，
寂灭以作证，安住诸漏尽。
觉知汝恶魔，自当消灭去!”

时，魔波旬作是念：“遮罗比丘尼已知我心.”内怀忧戚，即没不现。

如是我闻：一时，佛住舍卫国祇树给孤独园。
时，优波遮罗比丘尼亦住舍卫国王园比丘尼众中，晨朝著衣持钵，入舍卫城乞食；食已，还精舍，举衣钵，洗足毕，持尼师坛，著肩上，入安陀林，坐一树下，入昼正受。
时，魔波旬作是念：“今沙门瞿昙住舍卫国祇树给孤独园，优波遮罗比丘尼亦住舍卫国王园比丘尼众中，晨朝著衣持钵，入舍卫城乞食；食已，还精舍，举衣钵，洗足毕，持尼师坛，著肩上，入安陀林，坐一树下，入昼正受。我今当往，为作留难.”即化作年少，容貌端正，至优波遮罗比丘尼所而说偈言曰：

“三十三天上，炎魔兜率陀，
化乐他自在，发愿得往生.”

优波遮罗比丘尼作是念：“此何等人？欲恐怖我。为人？为非人？为是奸狡人?”自思觉悟：“必是恶魔欲作娆乱!”而说偈言：

“三十三天上，炎魔兜率陀，
化乐他自在，斯等诸天上，
不离有为行，故随魔自在。
一切诸世间，悉是众行聚，
一切诸世间，悉皆动摇法，
一切诸世间，苦火常炽然，
一切诸世间，悉皆烟尘起。
不动亦不摇，不习近凡夫，
不堕于魔趣，于是处娱乐！
离一切爱苦，舍一切暗冥，
寂灭以作证，安住诸漏尽。
已觉汝恶魔，则自磨灭去!”

时，魔波旬作是念：“优波遮罗比丘尼已知我心.”内怀忧戚，即没不现。

如是我闻：一时，佛住舍卫国祇树给孤独园。
时，尸利沙遮罗比丘尼亦住舍卫国王园比丘尼众中，晨朝著衣持钵，入舍卫城乞食；食已，还精舍，举衣钵，洗足毕，持尼师坛，著肩上，入安陀林，坐一树下，入昼正受。
时，魔波旬作是念：“今沙门瞿昙住舍卫国祇树给孤独园，时，尸利沙遮罗比丘尼亦住舍卫国王园比丘尼众中，晨朝著衣持钵，入舍卫城乞食；食已，还精舍，举衣钵，洗足毕，持尼师坛，著肩上，入安陀林，坐一树下，入昼正受。我当往彼，为作留难.”即化作年少，容貌端正，往到尸利沙遮罗比丘尼所而作是言：“阿姨，汝乐何等诸道?”
比丘尼答言：“我都无所乐!”
时，魔波旬即说偈言：

“汝何所谘受，剃头作沙门，
身著袈裟衣，而作出家相，
不乐于诸道，而守愚痴住?”

时，尸利沙遮罗比丘尼作是念：“此何等人？欲恐怖我。为人？为非人？为奸狡人?”如是思惟已，即自知觉：“恶魔波旬欲作娆乱!”即说偈言：

“此法外诸道，诸见所缠缚，
缚于诸见已，常随魔自在！
若生释种家，禀无比大师，
能伏诸魔怨，不为彼所伏。
清净一切脱，道眼普观察，
一切智悉知，最胜离诸漏，
彼则我大师，我唯乐彼法。
我入彼法已，得远离寂灭，
离一切爱喜，舍一切暗冥，
寂灭以作证，安住诸漏尽。
已知汝恶魔，如是自灭去!”

时，魔波旬作是念：“尸利沙遮罗比丘尼已知我心.”内怀忧戚，即没不现。

如是我闻：一时，佛住瞻婆国揭伽池侧。
尔时，世尊月十五日布萨时，于大众前坐。月初出时，时，有尊者婆耆舍于大众中，作是念：“我今欲于佛前叹月譬偈.”作是念已，即从座起，整衣服，为佛作礼，合掌白佛言：“世尊，欲有所说。善逝，欲有所说.”
佛告婆耆舍：“欲说者便说!”
时，尊者婆耆舍即于佛前而说偈言：

“如月停虚空，明净无云翳，
光炎明晖曜，普照于十方。
如来亦如是，慧光照世间，
功德善名称，周遍满十方.”

尊者婆耆舍说是偈时，诸比丘闻其所说，皆大欢喜！

如是我闻：一时，佛住瞻婆国揭伽池侧。
尔时，尊者阿若憍陈如久住空闲阿练若处，来诣佛所，稽首佛足，以面掩佛足上，而说是言：“久不见世尊，久不见善逝.”
尔时，尊者婆耆舍在于会中，作是念：“我今当于尊者阿若憍陈如面前，以上座譬而赞叹之.”作此念已，即从座起，整衣服，为佛作礼，合掌白佛：“世尊，欲有所说。善逝，欲有所说.”
佛告婆耆舍：“欲说时便说!”
时，尊者婆耆舍即说偈言：

“上座之上座，尊者憍陈如，
已度已超越，得安乐正受，
于阿练若处，常乐于远离。
声闻之所应，大师正法教，
一切悉皆陈，正受不放逸，
大德力三明，他心智明了。
上座憍陈如，护持佛法财，
增上恭敬心，头面礼佛足!”

尊者婆耆舍说是语时，诸比丘闻其所说，皆大欢喜！

如是我闻：一时，佛住瞻婆国揭伽池侧。
时，尊者舍利弗在供养堂，有众多比丘集会而为说法，句味满足，辩才简净，易解乐闻，不礙不断，深义显现。彼诸比丘专至乐听，尊重忆念，一心侧听。
时，尊者婆耆舍在于会中，作是念：“我当于尊者舍利弗面前说偈赞叹.”作是念已，即起，合掌白尊者舍利弗：“我欲有所说.”
舍利弗告言：“随所乐说!”
尊者婆耆舍即说偈言：

“善能略说法，令众广开解，
贤优婆提舍，于大众宣畅。
当所说法时，咽喉出美声，
悦乐爱念声，调和渐进声，
闻声皆欣乐，专念不移转.”

尊者婆耆舍说此语时，诸比丘闻其所说，皆大欢喜！

如是我闻：一时，佛住王舍城那伽山侧，五百比丘俱，皆是阿罗汉，诸漏已尽，所作已作，离诸重担，逮得己利，断诸有结，正智心善解脱。
尊者大目揵连观大众心，一切皆悉解脱贪欲。时，尊者婆耆舍于大众中，作是念：“我今当于世尊及比丘僧面前说偈赞叹.”作是念已，即从座起，整衣服，合掌白佛言：“世尊，欲有所说。善逝，欲有所说.”
佛告婆耆舍：“随所乐说!”
时，尊者婆耆舍即说偈言：

“导师无上士，住那伽山侧，
五百比丘众，亲奉于大师。
尊者大目连，神通谛明了，
观彼大众心，悉皆离贪欲。
如是具足度，牟尼度彼岸，
持此最后身，我今稽首礼!”

尊者婆耆舍说是语时，诸比丘闻其所说，皆大欢喜！

如是我闻：一时，佛住王舍城迦兰陀竹园夏安居，与大比丘众五百人俱，皆是阿罗汉，诸漏已尽，所作已作，离诸重担，断除有结，正智心善解脱；除一比丘，谓尊者阿难，世尊记说彼现法当得无知证。
尔时，世尊临十五日月食受时，于大众前敷座而坐，坐已，告诸比丘：“我为婆罗门，得般涅槃，持后边身，为大医师，拔诸剑刺。我为婆罗门，得般涅槃，持此后边身，无上医师，能拔剑刺。汝等为子，从我口生，从法化生，得法余财，当怀受我，莫令我若身、若口、若心有可嫌责事.”
尔时，尊者舍利弗在众会中，从座起，整衣服，为佛作礼，合掌白佛：“世尊向者作如是言：‘我为婆罗门，得般涅槃，持最后身，无上大医，能拔剑刺。汝为我子，从佛口生，从法化生，得法余财。诸比丘，当怀受我，莫令我身、口、心有可嫌责。’我等不见世尊身、口、心有可嫌责事。所以者何？世尊不调伏者能令调伏，不寂静者能令寂静，不苏息者能令苏息，不般涅槃者能令般涅槃。如来知道，如来说道，如来向道，然后声闻成就，随道、宗道，奉受师教，如其教授，正向欣乐真如善法。我于世尊都不见有可嫌责身、口、心行。我今于世尊所，乞愿怀受见闻疑罪，若身、口、心有嫌责事.”
佛告舍利弗：“我不见汝有见闻疑身、口、心可嫌责事。所以者何？汝舍利弗持戒多闻，少欲知足，修行远离，精勤方便，正念正受，捷疾智慧、明利智慧、出要智慧、厌离智慧、大智慧、广智慧、深智慧、无比智慧，智宝成就，示教照喜，亦常赞叹示教照喜，为众说法，未曾疲倦。譬如转轮圣王，第一长子应受灌顶而未灌顶，已住灌顶仪法，如父之法，所可转者亦当随转。汝今如是，为我长子，应受灌顶而未灌顶，住于仪法，我所应转法轮，汝亦随转，得无所起，尽诸有漏，心善解脱。如是，舍利弗，我于汝所，都无见闻疑身、口、心可嫌责事.”
舍利弗白佛言：“世尊，若我无有见闻疑身、口、心可嫌责事，此诸五百诸比丘得无有见闻疑身、口、心可嫌责事耶?”
佛告舍利弗：“我于此五百比丘亦不见有见闻疑身、口、心可嫌责事。所以者何？此五百比丘皆是阿罗汉，诸漏已尽，所作已作，已舍重担，断诸有结，正智心善解脱；除一比丘，谓尊者阿难，我记说彼于现法中得无知证。是故，诸五百比丘我不见其有身、口、心见闻疑罪可嫌责者.”
舍利弗白佛言：“世尊，此五百比丘既无有见闻疑身、口、心可嫌责事，然此中几比丘得三明？几比丘俱解脱？几比丘慧解脱?”
佛告舍利弗：“此五百比丘中，九十比丘得三明，九十比丘得俱解脱，余者慧解脱。舍利弗，此诸比丘离诸飘转，无有皮肤，贞实坚固.”
时，尊者婆耆舍在众会中，作是念：“我今当于世尊及大众面前叹说怀受偈.”作是念已，即从座起，整衣服，为佛作礼，右膝著地，合掌白佛：“世尊，欲有所说。善逝，欲有所说.”
佛告婆耆舍：“随所乐说!”
时，婆耆舍即说偈言：

“十五清净日，其众五百人，
断除一切结，有尽大仙人，
清净相习近，清净广解脱。
不更受诸有，生死已永绝，
所作者已作，得一切漏尽，
五盖已云除，拔刺根本爱。
师子无所畏，离一切有余，
害诸有怨结，超越有余境，
诸有漏怨敌，皆悉已潜伏。
犹如转轮王，怀受诸眷属，
慈心广宣化，海内悉奉用，
能伏魔怨敌，为无上导师！
信敬心奉事，三明老死灭，
为法之真子，无有飘转患，
拔诸烦恼刺，敬礼日种胤!”

佛说是经已，诸比丘闻佛所说，欢喜奉行。

如是我闻：一时，佛住王舍城迦兰陀竹园。
尔时，尊者尼拘律想住于旷野禽兽住处。尊者婆耆舍出家未久，有如是威仪，依聚落城邑住，晨朝著衣持钵，于彼聚落城邑乞食，善护其身，守诸根门，摄心系念；食已，还住处，举衣钵，洗足毕，入室坐禅。速从禅觉，不著乞食，而彼无有随时教授、无有教诫者，心不安乐，周圆隐覆，如是深住。
时，尊者婆耆舍作是念：“我不得利，难得非易得。我不随时得教授、教诫，不得欣乐周圆隐覆心住。我今当赞叹自厌之偈.”即说偈言：

“当舍乐不乐，及一切贪觉，
于邻无所作，离染名比丘。
于六觉心想，驰骋于世间，
恶不善隐覆，不能去皮肤，
秽污乐于心，是不名比丘。
有余缚所缚，见闻觉识俱，
于欲觉悟者，彼处不复染，
如是不染者，是则为牟尼。
大地及虚空，世间诸色像，
斯皆磨灭法，寂然自决定。
法器久修习，而得三摩提，
不触不谄伪，其心极专至，
彼圣久涅槃，系念待时灭.”

时，尊者婆耆舍说自厌离偈，心自开觉，于不乐等开觉已，欣乐心住。

如是我闻：一时，佛住舍卫国祇树给孤独园。
尔时，尊者阿难陀晨朝著衣持钵，入舍卫城乞食，以尊者婆耆舍为伴。时，尊者婆耆舍见女人有上妙色，见已，贪欲心起。
时，尊者婆耆舍作是念：“我今得不利，得苦非得乐。我今见年少女人有妙绝之色，贪欲心生.”今为生厌离故，而说偈言：

“贪欲所覆故，炽然烧我心。
今尊者阿难，为我灭贪火，
慈心哀愍故，方便为我说!”

尊者阿难说偈答言：

“以彼颠倒想，炽然烧其心，
远离于净想，长养贪欲者，
当修不净观，常一心正受。
速灭贪欲火，莫令烧其心，
谛观察诸行，苦空非有我。
系念正观身，多修习厌离，
修习于无相，灭除骄慢使，
得慢无间等，究竟于苦边!”

尊者阿难说是语时，尊者婆耆舍闻其所说，欢喜奉行。

如是我闻：一时，佛住舍卫国祇树给孤独园。
时，有一长者请佛及僧就其舍食。入其舍已，尊者婆耆舍直日住守，请其食分。
时，有众多长者妇女从聚落出，往诣精舍。时，尊者婆耆舍见年少女人容色端正，贪欲心起。
时，尊者婆耆舍作是念：“我今不利，不得利，得苦不得乐。见他女人容色端正，贪欲心生。我今当说厌离偈.”念已，而说偈言：

“我已得出离，非家而出家，
贪欲随逐我，如牛念他苗。
当如大将子，大力执强弓，
能破彼重阵，一人摧伏千。
今于日种胤，面前闻所说，
正趣涅槃道，决定心乐住。
如是不放逸，寂灭正受住，
无能于我心，幻惑欺诳者。
决定善观察，安住于正法，
正使无量数，欲来欺惑我，
如是等恶魔，莫能见于我!”

时，尊者婆耆舍说是偈已，心得安住。

如是我闻：一时，佛住舍卫国祇树给孤独园。
时，尊者婆耆舍自以智慧堪能善说，于彼聪明梵行所生骄慢心，即自心念：“我不利，不得利，得苦不得乐。我自以智慧轻慢于彼聪明梵行者，我今当说能生厌离偈.”即说偈言：

“瞿昙莫生慢，断慢令无余，
莫起慢觉想，莫退生变悔，
莫隐覆于他，泥犁杀慢堕。
正受能除忧，见道住正道，
其心得喜乐，见道自摄持。
是故无碍辩，清净离诸盖，
断一切诸慢，起一切明处，
正念于三明，神足他心智.”

时，尊者婆耆舍说此生厌离偈已，心得清净。

如是我闻：一时，佛住舍卫国祇树给孤独园。
时，尊者婆耆舍住舍卫国东园鹿子母讲堂，独一思惟，不放逸住，专修自业，逮得三明，身作证。
时，尊者婆耆舍作是念：“我独一静处思惟，不放逸住，专修自业，起于三明，身作证，今当说偈赞叹三明.”即说偈言：

“本欲心狂惑，聚落及家家，
游行遇见佛，授我殊胜法。
瞿昙哀愍故，为我说正法！
闻法得净信，舍非家出家。
闻彼说法已，正住于法教，
勤方便系念，坚固常堪能，
逮得于三明，于佛教已作。
世尊善显示，日种苗胤说，
为生盲众生，开其出要门：
苦苦及苦因，苦灭尽作证，
八圣离苦道，安乐趣涅槃。
善义善句味，梵行无过上，
世尊善显示，涅槃济众生!”

如是我闻：一时，佛住舍卫国祇树给孤独园。
尔时，世尊告诸比丘：“我今当说四法句。谛听！善思！当为汝说。何等为四？

“贤圣善说法，是则为最上。
爱说非不爱，是则为第二。
谛说非虚妄，是则第三说。
法说不异言，是则为第四。

“诸比丘，是名说四法句.”
尔时，尊者婆耆舍于众会中，作是念：“世尊于四众中说四法句，我当以四种赞叹称誉随喜.”即从座起，整衣服，为佛作礼，合掌白佛言：“世尊，欲有所说。善逝，欲有所说.”
佛告婆耆舍：“随所乐说!”
时，尊者婆耆舍即说偈言：

“若善说法者，于己不恼迫，
亦不恐怖他，是则为善说。
所说爱说者，说令彼欢喜，
不令彼为恶，是则为爱说。
谛说知甘露，谛说知无上，
谛义说法说，正士建立处。
如佛所说法，安隐涅槃道，
灭除一切苦，是名善说法.”

佛说此经已，诸比丘闻佛所说，欢喜奉行。

如是我闻：一时，佛住王舍城那伽山侧，与千比丘俱，皆是阿罗汉，尽诸有漏，所作已作，离诸重担，逮得己利，尽诸有结，正智心善解脱。
尔时，尊者婆耆舍住王舍城寒林中丘冢间，作是念：“今世尊住王舍城那伽山侧，与千比丘俱，皆是阿罗汉，诸漏已尽，所作已作，离诸重担，逮得己利，尽诸有结，正智心善解脱。我今当往，各别赞叹世尊及比丘僧.”作是念已，即往诣佛所，稽首礼足，退住一面，而说偈言：

“无上之导师，住那伽山侧，
千比丘眷属，奉事于如来。
大师广说法，清凉涅槃道，
专听清白法，正觉之所说。
正觉尊所敬，处于大众中，
德阴之大龙，仙人之上首，
兴功德密云，普雨声闻众。
起于昼正受，来奉觐大师，
弟子婆耆舍，稽首而顶礼！

“世尊，欲有所说。唯然，善逝，欲有所说.”
佛告婆耆舍：“随汝所说，莫先思惟.”
时，婆耆舍即说偈言：

“波旬起微恶，潜制令速灭，
能掩障诸魔，令自觉知过。
观察解结缚，分别清白法，
明照如日月，为诸异道王，
超出智作证，演说第一法！
出烦恼诸流，说道无量种，
建立于甘露，见谛真实法。
如是随顺道，如是师难得，
建立甘露道，见谛崇远离。
世尊善说法，能除人阴盖，
明见于诸法，为调伏随学.”

尊者婆耆舍说是偈已，诸比丘闻其所说，皆大欢喜！

如是我闻：一时，佛住波罗奈国仙人住处鹿野苑中。
尔时，世尊为比丘众说四圣谛相应法，谓此苦圣谛、此苦集圣谛、此苦灭圣谛、此苦灭道迹圣谛。
时，尊者婆耆舍在会中，作是念：“我今当于世尊面前赞叹拔箭之譬.”如是念已，即从座起，整衣服，合掌白佛言：“唯然，世尊，欲有所说。唯然，善逝，欲有所说.”
佛告婆耆舍：“随所乐说!”
时，尊者婆耆舍即说偈言：

“我今敬礼佛，哀愍诸众生，
第一拔利箭，善解治众病。
迦露医投药，波睺罗治药，
及彼瞻婆耆，耆婆医疗病，
或有病小差，名为善治病，
后时病还发，抱病遂至死。
正觉大医王，善投众生药，
究竟除众苦，不复受诸有！
乃至百千种，那由他病数，
佛悉为疗治，究竟于苦边！
诸医来会者，我今悉告汝，
得甘露法药，随所乐而服。
第一拔利箭，善觉知众病，
治中之最上，故稽首瞿昙.”

尊者婆耆舍说是语时，诸比丘闻其所说，皆大欢喜！

如是我闻：一时，佛住王舍城迦兰陀竹园。
时，有尊者尼拘律想住于旷野禽兽之处，疾病委笃，尊者婆耆舍为看病人，瞻视供养。
彼尊者尼拘律想以疾病故，遂般涅槃。时，尊者婆耆舍作是念：“我和尚为有余涅槃无余涅槃？我今当求其相.”
尔时，尊者婆耆舍供养尊者尼拘律想舍利已，持衣钵，向王舍城。次第到王舍城，举衣钵，洗足已，诣佛所，稽首礼足，退住一面，而说偈言：

“我今礼大师，等正觉无减，
于此现法中，一切疑网断。
旷野住比丘，命终般涅槃，
威仪摄诸根，大德称于世，
世尊为制名，名尼拘律想。
我今问世尊，彼不动解脱？
精进勤方便，功德为我说。
我为释迦种，世尊法弟子，
及余皆欲知，圆道眼所说，
我等住于此，一切皆欲闻。
世尊为大师，无上救世间，
断疑大牟尼，智慧已具备，
圆照神道眼，光明显四众，
犹如天帝释，曜三十三天。
诸贪欲疑惑，皆从无明起，
若得遇如来，断灭悉无余。
世尊神道眼，世间为最上！
灭除众生愚，如风飘游尘，
一切诸世间，烦恼覆隐没，
诸余悉无有，明目如佛者，
慧光照一切，令同大精进。
惟愿大智尊，当为众记说，
言出微妙声，我等专心听。
柔软音演说，诸世间普闻，
犹如热渴逼，求索清凉水，
如佛无减知，我等亦求知.”

尊者婆耆舍复说偈言：

“今闻无上士，记说其功德，
不空修梵行，我闻大欢喜。
如说随说得，顺牟尼弟子，
灭生死长縻，虚伪幻化缚。
以见世尊故，能断除诸爱，
度生死彼岸，不复受诸有.”

佛说此经已，尊者婆耆舍闻佛所说，欢喜随喜，作礼而去。
