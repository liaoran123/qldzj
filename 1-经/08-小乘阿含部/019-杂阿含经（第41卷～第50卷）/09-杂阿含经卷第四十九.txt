
如是我闻：一时，佛住舍卫国祇树给孤独园。
时，有天子容色绝妙，于后夜时来诣佛所，稽首佛足，退坐一面，其身光明遍照祇树给孤独园。
时，彼天子说偈问佛：

“大力自在乐，所求无不得，
何复胜于彼，一切所欲备?”

尔时，世尊说偈答言：

“大力自在乐，彼则无所求，
若有求欲者，是苦非为乐。
于求已过去，是则乐于彼.”

时，彼天子复说偈言：

“久见婆罗门，逮得般涅槃，
一切怖已过，永超世恩爱.”

于是，天子闻佛所说，欢喜随喜，稽首佛足，即没不现。

如是我闻：一时，佛住舍卫国祇树给孤独园。
时，有天子容色绝妙，于后夜时来诣佛所，稽首佛足，退坐一面，其身光明遍照祇树给孤独园。
时，彼天子说偈问佛：

“车从何处起？谁能转于车？
车转至何所？何故坏磨灭?”

尔时，世尊说偈答言：

“车从诸业起，心识转于车，
随因而转至，因坏车则亡.”

时，彼天子复说偈言：

“久见婆罗门，逮得般涅槃，
一切怖已过，永超世恩爱.”

于是，天子闻佛所说，欢喜随喜，稽首佛足，即没不现。

如是我闻：一时，佛住舍卫国祇树给孤独园。
时，有天子容色绝妙，于后夜时来诣佛所，稽首佛足，退坐一面，其身光明遍照祇树给孤独园。
时，彼天子白佛言：“世尊，拘屡陀王女修波罗提沙今日生子.”
佛告天子：“此则不善，非是善.”
时，彼天子即说偈言：

“人生子为乐，世间有子欢，
父母年老衰，子则能奉养。
瞿昙何故说，生子为不善?”

尔时，世尊说偈答言：

“当知恒无常，纯空阴非子，
生子常得苦，愚者说言乐，
是故我说言，生子非为善。
非善为善像，念像不可念，
实苦貌似乐，放逸所践蹈.”

时，彼天子复说偈言：

“久见婆罗门，逮得般涅槃，
一切怖已过，永超世恩爱.”

于是，天子闻佛所说，欢喜随喜，稽首佛足，即没不现。

如是我闻：一时，佛住舍卫国祇树给孤独园。
时，有天子容色绝妙，于后夜时来诣佛所，稽首佛足，退坐一面，其身光明遍照祇树给孤独园。
时，彼天子说偈问佛：

“云何数所数？云何数不隐？
云何数中数？云何说言说?”

尔时，世尊说偈答言：

“佛法难测量，二流不显现，
若彼名及色，灭尽悉无余。
是名数所数，彼数不隐藏，
是彼数中数，是则说名数.”

时，彼天子复说偈言：

“久见婆罗门，逮得般涅槃，
一切怖已过，永超世恩爱.”

于时，天子闻佛所说，欢喜随喜，稽首佛足，即没不现。

如是我闻：一时，佛住舍卫国祇树给孤独园。
时，有天子容色绝妙，于后夜时来诣佛所，稽首佛足，退坐一面，其身光明遍照祇树给孤独园。
时，彼天子说偈问佛：

“何物重于地？何物高于空？
何物疾于风？何物多于草?”

尔时，世尊说偈答言：

“戒德重于地，慢高于虚空，
忆念疾于风，思想多于草.”

时，彼天子复说偈言：

“久见婆罗门，逮得般涅槃，
一切怖已过，永超世恩爱.”

于是，天子闻佛所说，欢喜随喜，稽首佛足，即没不现。

如是我闻：一时，佛住舍卫国祇树给孤独园。
时，彼天子容色绝妙，于后夜时来诣佛所，稽首佛足，退坐一面，其身光明遍照祇树给孤独园。
时，彼天子说偈问佛：

“何戒何威仪？何得何为业？
慧者云何住？云何往生天?”

尔时，世尊说偈答言：

“远离于杀生，持戒自防乐，
害心不加生，是则生天路。
远离不与取，与取心欣乐，
断除贼盗心，是则生天路。
不行他所受，远离于邪淫，
自受知止足，是则生天路。
自为己及他，为财及戏笑，
妄语而不为，是则生天路。
断除于两舌，不离他亲友，
常念和彼此，是则生天路。
远离不爱言，软语不伤人，
常说淳美言，是则生天路。
不为不诚说，无义不饶益，
常顺于法言，是则生天路。
聚落若空地，见利言我有，
不行此贪想，是则生天路。
慈心无害想，不害于众生，
心常无怨结，是则生天路。
苦业及果报，二俱生净信，
受持于正见，是则生天路。
如是诸善法，十种净业迹，
等受坚固持，是则生天路.”

时，彼天子复说偈言：

“久见婆罗门，逮得般涅槃，
一切怖已过，永超世恩爱.”

于时，天子闻佛所说，欢喜随喜，稽首佛足，即没不现。

如是我闻：一时，佛住舍卫国祇树给孤独园。
尔时，释提桓因于后夜时来诣佛所，稽首佛足，退坐一面，其身光明遍照祇树给孤独园。
时，释提桓因说偈问佛：

“何法命不知？何法命不觉？
何法锁于命？何法为命缚?”

尔时，世尊说偈答言：

“色者命不知，诸行命不觉，
身锁于其命，受缚于命者.”

释提桓因复说偈言：

“色者非为命，诸佛之所说，
云何而得熟，于彼甚深藏？
云何段肉住？云何知命身?”

尔时，世尊说偈答言：

“迦罗逻为初，迦罗逻生胞；
胞生于肉段，肉段生坚厚；
坚厚生肢节，及诸毛发等；
色等诸情根，渐次成形体；
因母饮食等，长养彼胎身.”

尔时，释提桓因闻佛所说，欢喜随喜，稽首佛足，即没不现。

如是我闻：一时，佛住舍卫国祇树给孤独园。
时，有长胜天子，容色绝妙，于后夜时来诣佛所，稽首佛足，退坐一面，身诸光明遍照祇树给孤独园。
时，彼长胜天子而说偈言：

“善学微妙说，习近诸沙门，
独一无等侣，正思惟静默.”

尔时，世尊说偈答言：

“善学微妙说，习近诸沙门，
独一无等侣，寂默静诸根.”

时，长胜天子闻佛所说，欢喜随喜，稽首佛足，即没不现。

如是我闻：一时，佛住舍卫国祇树给孤独园。
时，有尸毘天子容色绝妙，于后夜时来诣佛所，稽首佛足，退坐一面，其身光明遍照祇树给孤独园。
时，彼尸毗天子说偈问佛：

“何人应同止？何等人共事？
应知何等法，是转胜非恶?”

尔时，世尊说偈答言：

“与正士同止，正士共其事，
应知正士法，是转胜非恶.”

时，彼尸毗天子闻佛所说，欢喜随喜，稽首佛足，即没不现。

如是我闻：一时，佛住舍卫国祇树给孤独园。
时，有月自在天子容色绝妙，于后夜时来诣佛所，稽首佛足，退坐一面，身诸光明遍照祇树给孤独园。
时，彼月自在天子而说偈言：

“彼当至究竟，如蚊依从草，
若得正系念，一心善正受.”

尔时，世尊说偈答言：

“彼当到彼岸，如鱼决其网，
禅定具足住，心常致喜乐.”

时，彼月自在天子闻佛所说，欢喜随喜，稽首佛足，即没不现。

如是我闻：一时，佛住舍卫国祇树给孤独园。
时，有毗瘦纽天子容色绝妙，于后夜时来诣佛所，稽首佛足，退坐一面，身诸光明遍照祇树给孤独园。
时，彼毗瘦纽天子而说偈言：

“供养于如来，欢喜常增长，
欣乐正法律，不放逸随学.”

尔时，世尊说偈答言：

“若如是说法，防护不放逸，
以不放逸故，不随魔自在.”

于是，毗瘦纽天子闻佛所说，欢喜随喜，稽首佛足，即没不现。

如是我闻：一时，佛住舍卫国祇树给孤独园。
时，有般阇罗健天子容色绝妙，于后夜时来诣佛所，稽首佛足，退坐一面，身诸光明遍照祇树给孤独园。
时，般阇罗健天子而说偈言：

“愦乱之处所，黠慧者能觉，
禅思觉所觉，牟尼思惟力.”

尔时，世尊说偈答言：

“了知愦乱法，正觉得涅槃，
若得正系念，一心善正受.”

时，般阇罗健天子闻佛所说，欢喜随喜，稽首佛足，即没不现。

如是我闻：一时，佛住舍卫国祇树给孤独园。
时，有须深天子与五百眷属容色绝妙，于后夜时来诣佛所，稽首佛足，退坐一面，其身光明遍照祇树给孤独园。
尔时，世尊告尊者阿难：“汝阿难于尊者舍利弗善说法，心喜乐不?”
阿难白佛：“如是，世尊，何等人不愚、不痴、有智慧，于尊者舍利弗善说法中，心不欣乐？所以者何？彼尊者舍利弗持戒多闻，少欲知足，精勤远离，正念坚住，智慧正受，捷疾智慧、利智慧、出离智慧、决定智慧、大智慧、广智慧、深智慧、无等智慧，智宝成就，善能教化，示教照喜，亦常赞叹示教照喜，常为四众说法不倦.”
佛告阿难：“如是！如是！如汝所说。阿难，为何等人不愚、不痴、有智慧，闻尊者舍利弗善说诸法而不欢喜？所以者何？舍利弗比丘持戒多闻，少欲知足，精勤正念，智慧正受，超智、捷智、利智、出智、决定智、大智、广智、深智、无等智，智宝成就，善能教化，示教照喜，亦常赞叹示教照喜，常为四众说法不倦.”
世尊如是、如是向尊者阿难，如是、如是称叹舍利弗所说，如是、如是须深天子眷属内心欢喜，身光增明，清净照耀。
尔时，须深天子内怀欢喜，发身净光照耀已，而说偈言：

“舍利弗多闻，明智平等慧，
持戒善调伏，得不起涅槃，
持此后边身，降伏于魔军.”

时，彼须深天子及五百眷属闻佛所说，欢喜随喜，稽首佛足，即没不现。

如是我闻：一时，佛住舍卫国祇树给孤独园。
时，有赤马天子，容色绝妙，于后夜时来诣佛所，稽首佛足，退坐一面，其身光明遍照祇树给孤独园。
时，彼赤马天子白佛言：“世尊，颇有能行过世界边，至不生、不老、不死处不?”
佛告赤马：“无有能过世界边，至不生、不老、不死处者.”
赤马天子白佛言：“奇哉！世尊，善说斯义。如世尊说言：‘无过世界边，至不生、不老、不死处者。’所以者何？世尊，我自忆宿命，名曰赤马，作外道仙人，得神通，离诸爱欲。我时，作是念：‘我有如是捷疾神足如健士夫，以利箭横射过多罗树影之顷，能登一须弥，至一须弥；足蹑东海，超至西海。’我时作是念：‘我今成就如是捷疾神力，今日宁可求世界边。’作是念已，即便发行，唯除食息便利，减节睡眠，常行百岁，于彼命终，竟不能得过世界边，至不生、不老、不死之处.”
佛告赤马：“我今但以一寻之身，说于世界、世界集、世界灭、世界灭道迹。赤马天子，何等为世间？谓五受阴。何等为五？色受阴、受受阴、想受阴、行受阴、识受阴，是名世间。何等为色集？谓当来有爱、贪、喜俱，彼彼染著，是名世间集。云何为世间灭？若彼当来有爱、贪、喜俱，彼彼染著，无余断、舍、离、尽、无欲、灭、息没，是名世间灭。何等为世间灭道迹？谓八圣道：正见、正志、正语、正业、正命、正方便、正念、正定，是名世间灭道迹。
“赤马，了知世间苦，断世间苦；了知世间集，断世间集；了知世间灭，证世间灭；了知世间灭道迹，修彼灭道迹。赤马，若比丘于世间苦若知、若断，世间集若知、若断，世间灭若知、若证，世间灭道迹若知、若修。赤马，是名得世界边，度世间爱.”
尔时，世尊重说偈言：

“未曾远游行，而得世界边，
无得世界边，终不尽苦边。
以是故牟尼，能知世界边，
善解世界边，诸梵行已立。
于彼世界边，平等觉知者，
是名贤圣行，度世间彼岸.”

是时，赤马天子闻佛所说，欢喜随喜，稽首佛足，即没不现。

如是我闻：一时，佛住王舍城毗富罗山侧。有六天子，本为外道出家，一名阿毗浮、二名增上阿毗浮、三名能求、四名毗蓝婆、五名阿俱吒、六名迦蓝，来诣佛所。
阿毗浮天子即说偈言：

“比丘专至心，常修行厌离，
于初夜后夜，思惟善自摄，
见闻其所说，不堕于地狱.”

增上阿毗浮天子复说偈言：

“厌离于黑暗，心常自摄护；
永离于世间，言语诤论法；
从如来大师，禀受沙门法；
善摄护世间，不令造众恶.”

能求天子复说偈言：

“断截椎打杀，供养施迦葉，
不见其为恶，亦不见为福.”

毗蓝婆天子复说偈言：

“我说彼尼乾，外道若提子，
出家行学道，长夜修难行，
于大师徒众，远离于妄语，
我说如是人，不远于罗汉.”

尔时，世尊说偈答言：

“死瘦之野狐，常共师子游，
终日小羸劣，不能为师子。
尼乾大师众，虚妄自称叹，
是恶心妄语，去罗汉甚远!”

尔时，天魔波旬著阿俱吒天子而说偈言：

“精勤弃暗冥，常守护远离，
深著微妙色，贪乐于梵世，
当教化斯等，令得生梵天.”

尔时，世尊作是念：“若此阿俱吒天子所说偈，此是天魔波旬加其力故，非彼阿俱吒天子自心所说，作是说言：

“‘精勤弃暗冥，守护于远离，
深著微妙色，贪乐于梵世，
当教化斯等，令得生梵天。’”

尔时，世尊复说偈言：

“若诸所有色，于此及与彼，
或复虚空中，各别光照耀。
当知彼一切，不离魔魔缚，
犹如垂钩饵，钩钓于游鱼.”

彼时，天子咸各念言：“今日阿俱吒天子所说偈，沙门瞿昙言是魔所说。何故沙门瞿昙言是魔说?”
尔时，世尊知诸天子心中所念，而告之言：“今阿俱吒天子所说偈，非彼天子自心所说，是魔波旬加其力故，作是说言：

“‘精勤弃暗冥，守护于远离，
深著微妙色，贪乐于梵世，
当教化斯等，令得生梵天。’

“是故我说偈：

“‘若诸所有色，于此及与彼，
或复虚空中，各别光照耀。
当知彼一切，不离魔魔缚，
犹如垂钓饵，钩钓于游鱼。’”

时，诸天子复作是念：“奇哉！沙门瞿昙，神力大德，能见天魔波旬，而我等不见。我等当复各各说偈赞叹沙门瞿昙.”即说偈言：

“断除于一切，有身爱贪想，
令此善护者，除一切妄语，
若欲断欲爱，应供养大师。
断除三有爱，破坏于妄语，
已断于见贪，应供养大师。
王舍城第一，名毗富罗山，
雪山诸山最，金翅鸟中名。
八方及上下，一切众生界，
于诸天人中，等正觉最上!”

时，诸天子说偈赞佛已，闻佛所说，欢喜随喜，稽首佛足，即没不现。

如是我闻：一时，佛住舍卫国祇树给孤独园。
时，有摩伽天子，容色绝妙，于后夜时来诣佛所，稽首佛足，退坐一面，其身光明遍照祇树给孤独园。
时，有摩伽天子说偈问佛：

“杀何得安眠？杀何得善乐？
为杀何等人，瞿昙所赞叹?”

尔时，世尊说偈答言：

“若杀于瞋恚，而得安隐眠，
杀于瞋恚者，令人得欢喜！
瞋恚为毒本，杀者我所叹，
杀彼瞋恚已，长夜无忧患!”

尔时，摩伽天子闻佛所说，欢喜随喜，稽首佛足，即没不现。

如是我闻：一时，佛在舍卫国祇树给孤独园。
尔时，有弥耆迦天子，容色绝妙，于后夜时来诣佛所，稽首佛足，退坐一面，其身光明遍照祇树给孤独园。
时，弥耆迦天子说偈问佛：

“明照有几种，能照明世间？
惟愿世尊说，何等明最上?”

尔时，世尊说偈答言：

“有三种光明，能照耀世间，
昼以日为照，月以照其夜，
灯火昼夜照，照彼彼色像。
上下及诸方，众生悉蒙照，
人天光明中，佛光明为上!”

佛说此经已，弥耆迦天子闻佛所说，欢喜随喜，稽首佛足，即没不现。

如是我闻：一时，佛住舍卫国祇树给孤独园。
时，有陀摩尼天子，容色绝妙，于后夜时来诣佛所，稽首佛足，退坐一面，身诸光明遍照祇树给孤独园。
时，彼陀摩尼天子而说偈言：

“为婆罗门事，学断莫疲倦，
断除诸爱欲，不求受后身.”

尔时，世尊说偈答言：

“婆罗门无事，所作事已作，
乃至不得岸，昼夜常勤跪，
已到彼岸住，于岸复何跪？
此是婆罗门，专精漏尽禅，
一切诸忧恼，炽然永已断，
是则到彼岸，涅槃无所求.”

时，陀摩尼天子闻佛所说，欢喜随喜，稽首佛足，即没不现。

如是我闻：一时，佛住舍卫国祇树给孤独园。
时，有多罗揵陀天子，容色绝妙，于后夜时来诣佛所，稽首佛足，身诸光明遍照祇树给孤独园。
时，彼天子说偈问佛：

“断几舍几法？几法上增修？
超越几积聚，名比丘度流?”

尔时，世尊说偈答言：

“断五舍于五，五法上增修，
超五种积聚，名比丘度流.”

时，彼陀摩尼天子闻佛所说，欢喜随喜，稽首佛足，即没不现。

如是我闻：一时，佛住舍卫国祇树给孤独园。
时，有迦摩天子，容色绝妙，于后夜时来诣佛所，稽首佛足，身诸光明遍照祇树给孤独园。
时，迦摩天子白佛言：“甚难！世尊。甚难！善逝.”
尔时，世尊说偈答言：

“所学为甚难，具足戒三昧，
远离于非家，闲居寂静乐.”

迦摩天子白佛言：“世尊，静默甚难得!”
尔时，世尊说偈答言：

“得所难得学，具足戒三昧，
昼夜常专精，修习意所乐.”

迦摩天子白佛言：“世尊，正受心难得!”
尔时，世尊说偈答言：

“难住正受住，诸根心决定，
能断死魔縻，圣者随欲进.”

迦摩天子复白佛言：“世尊，险道甚难行!”
尔时，世尊说偈答言：

“难涉之险道，当行安乐进；
非圣堕于彼，足上头向下；
贤圣乘正直，险路自然平.”

佛说此经已，迦摩天子闻佛所说，欢喜随喜，稽首佛足，即没不现。

如是我闻：一时，佛住舍卫国祇树给孤独园。
时，有迦摩天子，容色绝妙，于后夜时来诣佛所，稽首佛足，退坐一面，其身光明遍照祇树给孤独园。
时，彼迦摩天子说偈问佛：

“贪恚何所因，不乐身毛竖？
恐怖从何起？觉想由何生？
犹如鸠摩罗，依倚于乳母.”

尔时，世尊说偈答言：

“爱生自身长，如尼拘律树；
处处随所著，如榛绵丛林。
若知彼因者，发悟令开觉，
度生死海流，不复更受有!”

时，迦摩天子闻佛所说，欢喜随喜，稽首佛足，即没不现。

如是我闻：一时，佛住舍卫国祇树给孤独园。
时，有栴檀天子，容色绝妙，于后夜时来诣佛所，稽首佛足，退坐一面，其身光明遍照祇树给孤独园。
时，彼栴檀天子说偈问佛：

“闻瞿昙大智，无障碍知见，
何所住何学，不遭他世恶?”

尔时，世尊说偈答曰：

“摄持身口意，不造三恶法，
处在于居家，广集于群宾，
信惠财法施，以法立一切，
住彼学彼法，则无他世畏!”

佛说是经已，栴擅天子闻佛所说，欢喜随喜，稽首佛足，即没不现。

如是我闻：一时，佛住舍卫国祇树给孤独园。
时，有栴檀天子，容色绝妙，于后夜时来诣佛所，稽首佛足，退坐一面，其身光明遍照祇树给孤独园。
时，彼天子说偈问佛：

“谁度于诸流，昼夜勤不懈？
不攀无住处，云何不没溺?”

尔时，世尊说偈答言：

“一切戒具足，智慧善正受，
内思惟正念，能度难度流。
不染此欲想，超度彼色爱，
贪喜悉已尽，不入于难测.”

时，彼栴檀天子闻佛所说，欢喜随喜，稽首佛足，即没不现。

如是我闻：一时，佛住舍卫国祇树给孤独园。
时，有迦葉天子，容色绝妙，于后夜时来诣佛所，稽首佛足，退坐一面，其身光明遍照祗树给孤独园。
时，彼迦葉天子白佛言：“世尊，我今当说比丘及比丘功德.”
佛告天子：“随汝所说.”
时，迦葉天子而说偈言：

“比丘修正念，其心善解脱，
昼夜常勤求，坏有诸功德。
了知于世间，灭除一切有，
比丘得无忧，心无所染著。

“世尊，是名比丘，是名比丘功德.”
佛告迦葉：“善哉！善哉！如汝所说.”
迦葉天子闻佛所说，欢喜随喜，稽首佛足，即没不现。

如是我闻：一时，佛住舍卫国祇树给孤独园。
时，有迦葉天子，容色绝妙，于后夜时来诣佛所，稽首佛足，退坐一面，其身光明遍照祇树给孤独园。
时，彼迦葉天子白佛言：“世尊，我今当说比丘及比丘所说.”
佛告迦葉天子：“随所乐说!”
时，彼迦葉天子而说偈言：

“比丘守正念，其心善解脱，
昼夜常勤求，逮得离尘垢。
晓了知世间，于尘离尘垢，
比丘无忧患，心无所染著。

“世尊，是名比丘，是名比丘所说.”
佛告迦葉：“如是！如是！如汝所说.”
迦葉天子闻佛所说，欢喜随喜，稽首佛足，即没不现。

如是我闻：一时，佛在摩竭提国人间游行，日暮与五百比丘于屈摩夜叉鬼住处宿。时，屈摩夜叉鬼来诣佛所，稽首佛足，退住一面。
时，屈摩夜叉鬼白佛言：“世尊，今请世尊与诸大众于此夜宿.”
尔时，世尊默然受请。
是时，屈摩夜叉鬼知世尊默然受请已，化作五百重阁房舍。卧床、坐床、踞床，俱摄褥枕，各五百具，悉皆化成。化作五百灯明，无诸烟炎。悉化现已，往诣佛所，稽首佛足，劝请世尊，令入其舍，令诸比丘次受房舍及诸卧具。周遍受已，还至佛所，稽首佛足，退坐一面，而说偈言：

“贤德有正念，贤德常正念，
正念安隐眠，此世及他世。
贤德有正念，贤德常正念，
正念安隐眠，其心常寂止。
贤德有正念，贤德常正念，
正念安隐眠，舍降伏他军。
贤德有正念，贤德常正念，
不杀不教杀，不伏不教伏，
慈心于一切，心不怀怨结.”

尔时，世尊告屈摩夜叉鬼：“如是！如是！如汝所说.”
时，屈摩夜叉鬼闻佛所说，欢喜随喜，稽首佛足，还自所住处。

如是我闻：一时，佛住摩鸠罗山，尊者那伽波罗为亲侍者。
尔时，世尊于夜暗时，天小微雨，电光睒现，出于房外，露地经行。是时，天帝释作是念：“今日世尊住摩鸠罗山，尊者那伽波罗亲侍供养。其夜暗冥，天时微雨，电光睒现，世尊出房，露地经行。我当化作毗琉璃重阁，执持重阁，随佛经行.”作是念已，即便化作鞞琉璃重阁，持诣佛所，稽首佛足，随佛经行。
尔时，摩竭提国人若男若女，夜啼之时，以摩鸠罗鬼恐之即止。亲侍供养弟子之法，待师禅觉，然后乃眠。尔时，世尊为天帝释夜经行久。
尔时，尊者那伽波罗作是念：“世尊今夜经行至久，我今当作摩鸠罗鬼形而恐怖之!”时，那伽波罗比丘即反被俱执，长毛在外，往住世尊经行道头，白佛言：“摩鸠罗鬼来！摩鸠罗鬼来!”
尔时，世尊告那伽波罗比丘：“汝那伽波罗愚痴人，以摩鸠罗鬼神像恐怖佛耶？不能动如来、应、等正觉一毛发也，如来、应、等正觉久离恐怖!”
尔时，天帝释白佛言：“世尊，世尊正法、律中亦复有此人耶?”
佛言：“憍尸迦，瞿昙家中极大广阔，斯等于未来世亦当使得清净之法.”
尔时，世尊即说偈言：

“若复婆罗门，于自所得法，
得到于彼岸，若一毗舍遮，
及与摩鸠罗，皆悉超过去。
若复婆罗门，于自所行法，
一切诸受觉，观察皆已灭。
若复婆罗门，自法度彼岸，
一切诸因缘，皆悉已灭尽。
若复婆罗门，自法度彼岸，
一切诸人我，皆悉已灭尽。
若复婆罗门，自法度彼岸，
于生老病死，皆悉已超过.”

佛说此经已，释提桓因闻佛所说，欢喜随喜，稽首佛足，即没不现。

如是我闻：一时，佛住王舍城迦兰陀竹园。
时，尊者阿那律陀于摩竭提国人间游行，到毕陵伽鬼子母住处宿。时，尊者阿那律陀夜后分时，端身正坐，诵忧陀那、波罗延那、见真谛、诸上座所说偈、比丘尼所说偈、尸路偈、义品、牟尼偈、修多罗，悉皆广诵。
尔时，毕陵伽鬼子夜啼，毕陵伽鬼子母为其子说偈呵止言：

“毕陵伽鬼子，汝今莫得啼，
当听彼比丘，诵习法句偈。
若知法句者，能自护持戒，
远离于杀生，实言不妄语，
能自舍非义，解脱鬼神道.”

毕陵伽鬼子母说是偈时，毕陵伽鬼子啼声即止。

如是我闻：一时，佛在摩竭提国人间游行，与大众俱，到富那婆薮鬼子母住处宿。
尔时，世尊为诸比丘说四圣谛相应法，所谓苦圣谛、苦集圣谛、苦灭圣谛、苦灭道迹圣谛。尔时，富那婆薮鬼母，儿富那婆薮及鬼女郁多罗，二鬼小儿夜啼。时，富那婆薮鬼母教其男女故，而说偈言：

“汝富那婆薮，郁多罗莫啼，
令我得听闻，如来所说法。
非父母能令，其子解脱苦，
闻如来说法，其苦得解脱。
世人随爱欲，为众苦所迫，
如来为说法，令破坏生死。
我今欲闻法，汝等当默然!”

时，富那婆薮，鬼女郁多罗，悉受其母语，默然而静听，语母言：“善哉！我亦乐闻法。

“此正觉世尊，于摩竭胜山，
为诸众生类，演说脱苦法，
说苦及苦因，苦灭灭苦道，
从此四圣谛，安隐趣涅槃。
母今但善听，世尊所说法!”

时，富那婆薮鬼母即说偈言：

“奇哉智慧子，善能随我心，
汝富那婆薮，善叹佛导师。
汝富那婆薮，及汝郁多罗，
当生随喜心，我已见圣谛!”

时，富那婆薮鬼母说是偈时，鬼子男女随喜默然。

如是我闻：一时，佛在摩竭提国人间游行，与诸大众至摩尼遮罗鬼住处夜宿。
尔时，摩尼遮罗鬼会诸鬼神，集在一处。时，有一女人，持香华鬘饰、饮食，至彼摩尼遮罗鬼神住处。彼女人遥见世尊在摩尼遮罗鬼神住处坐，见已，作是念：“我今现见摩尼遮罗鬼神.”即说偈言：

“善哉摩尼遮，住摩伽陀国，
摩迦陀国人，所求悉如愿。
云何于此世，常得安乐住？
后世复云何，而得生天乐?”

尔时，世尊说偈答言：

“莫放逸慢恣，用摩尼鬼为？
苦自修所作，能得生天乐.”

时，彼女人作是念：“此非摩尼遮罗鬼，是沙门瞿昙.”如是知已，即以香华鬘饰供养世尊，稽首礼足，退坐一面，而说偈言：

“何道趣安乐？当修何等行，
此世常安隐，后世生天乐?”

尔时，世尊说偈答言：

“布施善调心，乐执护诸根，
正见修贤行，亲近于沙门，
以正命自活，他世生天乐。
何用三十三，诸天之苦网？
但当一其心，断除于爱欲，
我当说离垢，甘露法善听!”

时，彼女人闻世尊说法，示教照喜。如佛常法，谓布施、持戒，生天之福，欲味、欲患，烦恼清净，出要、远离，功德福利，次第演说清净佛法。譬如鲜净白氎，易染其色。时，彼女人亦复如是，即于座上，于四圣谛得平等观苦、集、灭、道。
时，彼女人见法、得法、知法、入法，度诸疑惑，不由于他，于正法、律得无所畏；即从座起，整衣服，合掌白佛：“已度，世尊。已度，善逝，我从今日，尽寿命，归佛、归法、归比丘僧.”
时，彼女人闻佛所说，欢喜随喜，礼佛而去。

如是我闻：一时，佛在摩竭提国人间游行，到针毛鬼住处夜宿。尔时，针毛鬼会诸鬼神，集在一处。
时，有炎鬼见世尊在针毛鬼住处夜宿；见已，往诣针毛鬼所，语针毛鬼言：“聚落主，汝今大得善利，今如来、应、等正觉于汝室宿.”
针毛鬼言：“今当试看，为是如来、为非?”
时，针毛鬼与诸鬼神集会已，还归自舍，束身冲佛。尔时，世尊却身避之。如是再三，束身冲佛，佛亦再三却身避之。
尔时，针毛鬼言：“沙门怖耶?”
佛言：“聚落主，我不怖也，但汝触恶.”
针毛鬼言：“今有所问，当为我说，能令我喜者善，不能令我喜者，当坏汝心，裂汝胸，令汝热血从其面出，捉汝两手掷著恒水彼岸.”
佛告针毛鬼：“聚落主，我不见诸天、魔、梵、沙门、婆罗门、天神、世人能坏如来、应、等正觉心者，能裂其胸者，能令热血从面出者，执其两臂掷著恒水彼岸者。汝今但问，当为汝说，令汝欢喜.”
时，针毛鬼说偈问佛：

“一切贪恚心，以何为其因？
不乐身毛竖，恐怖从何起？
意念诸觉想，为从何所起？
犹如新生儿，依倚于乳母.”

尔时，世尊说偈答言：

“爱生自身长，如尼拘律树，
展转相拘引，如藤绵丛林。
若知彼所因，当令鬼觉悟，
度生死海流，不复重增有.”

尔时，针毛鬼闻世尊说偈，心得欢喜，向佛悔过，受持三归。
佛说此经已，针毛鬼闻佛所说，欢喜奉行。
