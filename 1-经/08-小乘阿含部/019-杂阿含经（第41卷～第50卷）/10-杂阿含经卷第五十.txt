
如是我闻：一时，佛住王舍城迦兰陀竹园。
时，有优婆夷子，受八支斋，寻即犯戒，即为鬼神所持。
尔时，优婆夷即说偈言：

“十四十五日，及月分八日，
神通瑞应月，八支善正受，
受持于斋戒，不为鬼所持，
我昔数咨问，世尊作是说.”

尔时，彼鬼即说偈言：

“十四十五日，及月分八日，
神足瑞应月，八支修正受，
斋肃清净住，戒德善守护，
不为鬼戏弄，善哉从佛闻。
汝当说言放，我当放汝子，
诸有慢缓业，染污行苦行，
梵行不清净，终不得大果！
譬如拔菅草，执缓则伤手，
沙门行恶触，当堕地狱中。
譬如拔菅草，急捉不伤手，
沙门善摄持，则到般涅槃.”

时，彼鬼神即放优婆夷子。尔时，优婆夷说偈告子言：

“子汝今听我，说彼鬼神说：
若有慢缓业，秽污修苦行，
不清净梵行，彼不得大果！
譬如拔菅草，执缓则伤手，
沙门起恶触，当堕地狱中。
如急执菅草，则不伤其手，
沙门善执护，逮得般涅槃.”

时，彼优婆夷子如是觉悟已，剃除须发，著袈裟衣，正信、非家、出家学道。心不得乐，还归自家。母遥见子，而说偈言：

“迈世而出家，何为还聚落？
烧舍急出财，岂还投火中!”

其子比丘说偈答言：

“但念母命终，存亡不相见，
故来还瞻视，何见子不欢?”

时，母优婆夷说偈答言：

“舍欲而出家，还欲服食之，
是故我忧悲，恐随魔自在!”

是时，优婆夷如是、如是发悟其子；如是，其子还空闲处，精勤思惟，断除一切烦恼结缚，得阿罗汉果证。

如是我闻：一时，佛在摩竭提国人间游行，到阿腊鬼住处夜宿。
时，阿腊鬼集会诸鬼神。时，有竭昙鬼见世尊在阿腊鬼住处夜宿；见已，至阿腊鬼所，语阿腊鬼言：“聚落主，汝获大利，如来宿汝住处.”
阿腊鬼言：“生人今日在我舍住耶？今当令知，为是如来？为非如来?”
时，阿腊鬼诸鬼神聚会毕，还归自家，语世尊曰：“出去！沙门.”
尔时，世尊以他家故，即出其舍。
阿腊鬼复言：“沙门，来入!”佛即还入。以灭慢故，如是再三。
时，阿腊鬼第四复语世尊言：“沙门，出去!”
尔时，世尊语阿腊鬼言：“聚落主，已三见请，今不复出.”
阿腊鬼言：“今问沙门，沙门答我，能令我喜者善；不能令我喜者，我当坏其心，裂其胸，亦令热血从其面出，执持两手掷著恒水彼岸!”
世尊告言：“聚落主，我不见诸天、魔、梵、沙门、婆罗门、天神、世人，有能坏我心，裂我胸，令我热血从面而出，执持两手掷著恒水彼岸者。然，聚落主，汝今但问，当为汝说，令汝心喜.”
时，阿腊鬼说偈问佛：

“说何等名为，胜士夫事物？
行于何等法，得安乐果报？
何等为美味？云何寿中胜?”

尔时，世尊说偈答言：

“净信为最胜，士夫之事物。
行法得乐果，解脱味中上。
智慧除老死，是为寿中胜!”

时，阿腊鬼复说偈言：

“云何得名称，如上所说偈?”

尔时，世尊说偈答言：

“持戒名称流，如上所说偈.”

时，阿腊鬼复说偈言：

“几法起世间？几法相顺可？
世几法取受？世几法损减?”

尔时，世尊以偈答言：

“世六法等起，六法相顺可，
世六法取受，世六法损减.”

阿腊鬼复说偈问佛：

“谁能度诸流，昼夜勤方便？
无攀无住处，孰能不沉没?”

尔时，世尊说偈答言：

“一切戒具足，智慧善正受，
正念内思惟，能度难度流。
不乐于五欲，亦超度色爱，
无攀无住处，是能不没溺.”

时，阿腊鬼复说偈问佛：

“以何法度流？以何度大海？
以何舍离苦？以何得清净?”

尔时，世尊说偈答言：

“以信度河流，不放逸度海，
精进能除苦，以慧得清净。
汝当更问余，沙门梵志法，
其法无有过，真谛施调伏.”

时，阿腊鬼复说偈问佛：

“何烦更问余，沙门梵志法？
即曰最胜士，以显大法炬。
于彼竭昙摩，常当报其恩，
告我等正觉，无上导御师。
我即日当行，从村而至村，
亲侍等正觉，听受所说法.”

佛说此经已，阿腊鬼欢喜随喜，作礼而去。

如是我闻：一时，佛住王舍城迦兰陀竹园。
时，有叔迦罗比丘尼住王园比丘尼众中，为王舍城诸人恭敬供养，如阿罗汉。
又于一时，王舍城人于一吉星日欢集大会，即于是日阙不供养。有一鬼神，敬重彼比丘尼故，至王舍城里巷之中，家家说偈：

“王舍城人民，醉酒眠睡卧，
不勤供养彼，叔迦比丘尼。
善修诸根故，名曰叔迦罗，
善说离垢法，涅槃清凉处。
随顺听所说，终日乐无厌，
乘听法智慧，得度生死流，
犹如海商人，依附力马王.”

时，一优婆塞以衣布施叔迦罗比丘尼，复有优婆塞以食供养。
时，彼鬼神即说偈言：

“智慧优婆塞，获福利丰多！
施叔迦罗衣，离诸烦恼故。
智慧优婆塞，获福利丰多！
施叔迦罗食，离诸积聚故.”

时，彼鬼神说斯偈已，即没不现。

如是我闻：一时，佛住王舍城迦兰陀竹园。
时，毗罗比丘尼住王舍城王园比丘尼众中。为王舍城诸人民，于吉星日集聚大会，当斯之日，毗罗比丘尼无人供养。
时，有鬼神敬重毗罗比丘尼，即入王舍城，处处里巷四衢道头而说偈言：

“王舍城人民，醉酒昏睡卧，
毗罗比丘尼，无人供养者。
毗罗比丘尼，勇猛修诸根，
善说离垢尘，涅槃清凉法。
皆随顺所说，终日乐无厌，
乘听法智慧，得度生死流.”

时，有一优婆塞持衣布施毗罗比丘尼，复有一优婆塞以食供养。
时，彼鬼神而说偈言：

“智慧优婆塞，今获多福利！
以衣施断缚，毗罗比丘尼。
智慧优婆塞，今获多福利！
食施毗罗尼，离诸和合故.”

时，彼鬼神说偈已，即没不现。

如是我闻：一时，佛住王舍城迦兰陀竹园。
时，有娑多耆利天神、醯魔波低天神共作约誓：“若其宫中有宝物出者，必当相语；不相语者，得违约罪.”
时，醯魔波低天神宫中有未曾有宝波昙摩华出，华有千叶，大如车轮，金色宝茎。时，醯魔波低天神遣使告语娑多耆利：“聚落主，今我宫中忽生未曾有宝波昙魔华，华有千叶，大如车轮，金色宝茎，可来观看!”
娑多耆利天神遗使诣醯魔波低舍，告言：“聚落主，用是波昙摩百千为？今我宫中有未曾有宝大波昙摩出，所谓如来、应、等正觉、明行足、善逝、世间解、无上士、调御丈夫、天人师、佛、世尊，汝便可来奉事供养!”
时，醯魔波低天神即与五百眷属往诣娑多耆利天神所，说偈问言：

“十五日良时，天夜遇欢会，
当说受何斋，从何罗汉受?”

时，娑多耆利说偈答言：

“今日佛世尊，在摩竭胜国，
住于王舍城，迦兰陀竹园。
演说微妙法，灭除众生苦，
苦苦及苦集，苦灭尽作证。
八圣出苦道，安隐趣涅槃，
当往设供养，我罗汉世尊.”

醯魔波低说偈问言：

“彼妙心愿乐，慈济众生不？
彼于受不受，心想平等不?”

娑多耆利说偈答言：

“彼妙愿慈心，度一切众生，
于诸受不受，心想常平等.”

时，醯魔波低说偈问言：

“为具足明达，已行成就不？
诸漏永灭尽，不受后有耶?”

娑多耆利说偈答言：

“明达善具足，正行已成就，
诸漏永已尽，不复受后有.”

醯摩波低说偈问言：

“牟尼意行满，及身口业耶？
明行悉具足，以法赞叹耶?”

娑多耆利说偈答言：

“具足牟尼心，及业身口满，
明行悉具足，以法而赞叹!”

醯摩波低说偈问言：

“远离于害生，不与不取不？
为远于放荡，不离禅思不?”

娑多耆利复说偈言：

“常不害众生，不与不妄取，
远离于放荡，日夜常思禅.”

醯魔波低复说偈问言：

“为不乐五欲，心不浊乱不？
有清净法眼，灭尽愚痴不?”

娑多耆利说偈答言：

“心常不乐欲，亦无浊乱心，
佛法眼清净，愚痴尽无余.”

醯魔波低复说偈问言：

“至诚不妄语，粗涩言无有？
得无别离说，无不诚说不?”

娑多耆利说偈答言：

“至诚不妄语，亦无粗涩言，
不离他亲厚，常说如法言.”

醯摩波低复说偈问言：

“为持清净戒，正念寂灭不？
具足等解脱，如来大智不?”

娑多耆利说偈答言：

“净戒悉具足，正念常寂静，
等解脱成就，得如来大智.”

醯魔波低复说偈问言：

“明达悉具足，正行已清净，
所有诸漏尽，不复受后有?”

娑多耆利说偈答言：

“明达悉具足，正行已清净，
一切诸漏尽，无复后生有.”

醯魔波低复说偈言：

“牟尼善心具，及身口业迹，
明行悉成就，故赞叹其法?”

娑多耆利说偈答言：

“牟尼善心具，及身口业迹，
明行悉成就，赞叹于其法.”

醯魔波低复说偈言：

“伊尼延鹿[跳-兆+尃]，仙人之胜相，
少食舍身贪，牟尼处林禅。
汝今当共行，敬礼彼瞿昙.”

时，有百千鬼神眷属围绕，娑多耆利、醯魔波低速至佛前礼拜供养，整衣服，偏袒右肩，合掌敬礼，而说偈言：

“伊尼延鹿[跳-兆+尃]，仙人之胜相，
少食无贪嗜，牟尼乐林禅。
我等今故来，请问于瞿昙，
师子独游步，天龙无恐畏，
今故来请问，牟尼愿决疑！
云何得出苦？云何苦解脱？
惟愿说解脱，苦于何所灭?”

尔时，世尊说偈答言：

“世五欲功德，及说第六意，
于彼欲无贪，解脱一切苦！
如是从苦出，如是解脱苦。
今答汝所问，苦从此而灭.”

娑多耆利、醯魔波低复说偈问佛：

“泉从何转还？恶道何不转？
世间诸苦乐，于何而灭尽?”

尔时，世尊说偈答言：

“眼耳鼻舌身，及以意入处，
于彼名及色，永灭尽无余。
于彼泉转还，于彼道不转，
于彼苦及乐，得无余灭尽!”

娑多耆利、醯魔波低复说偈问佛：

“世间几法起？几法世和合？
几法取世受？几法令世灭?”

尔时，世尊说偈答言：

“六法起世间，六法世和合，
六法取世受，六法世损灭.”

娑多耆利、醯魔波低复说偈问佛：

“云何度诸流，日夜勤方便，
无攀无住处，而不溺深渊?”

尔时，世尊说偈答言：

“一切戒具足，智慧善正受，
如思惟系念，是能度深渊！
不乐诸欲想，亦超色诸结，
无攀无住处，不溺于深渊!”

娑多耆利、醯魔波低复说偈问佛：

“何法度诸流？以何度大海？
云何舍离苦？云何得清净?”

尔时，世尊说偈答言：

“正信度河流，不放逸度海，
精进能断苦，智慧得清净.”

尔时，世尊复说偈言：

“汝可更问余，沙门梵志法，
真实施调伏，除此更无法.”

醯魔波低复说偈言：

“更余何所问，沙门梵志法？
大精进今日，已具善开导。
我今当报彼，娑多耆利恩，
能以导御师，告语于我等。
我当诣村村，家家而随佛，
承事礼供养，从佛闻正法。
此百千鬼神，悉合掌恭敬，
一切归依佛，牟尼之大师！
得无上之名，必见真实义，
成就大智慧，于欲不染著。
慧者当观察，救护世间者，
得贤圣道迹，是则大仙人.”

佛说是经已，娑多耆利、醯魔波低及诸眷族五百鬼神闻佛所说，皆大欢喜，随喜礼佛而去。

如是我闻：一时，佛住王舍城迦兰陀竹园。
尔时，尊者舍利弗、尊者大目揵连住耆阇崛山中。
时，尊者舍利弗新剃须发。时，有伽吒及优波伽吒鬼。优波伽吒鬼见尊者舍利弗新剃须发，语伽吒鬼言：“我今当往打彼沙门头.”
伽吒鬼言：“汝优波伽吒，莫作是语。此沙门大德大力，汝莫长夜得大不饶益苦!”如是再三说。
时，优波伽吒鬼再三不用伽吒鬼语，即以手打尊者舍利弗头；打已，寻自唤言：“烧我！伽吒。煮我！伽吒.”再三唤已，陷入地中，堕阿毗地狱。
尊者大目揵连闻尊者舍利弗为鬼所打声已，即往诣尊者舍利弗所，问尊者舍利弗言：“云何，尊者，苦痛可忍不?”
尊者舍利弗答言：“尊者大目揵连，虽复苦痛，意能堪忍，不至大苦.”
尊者大目揵连语尊者舍利弗言：“奇哉！尊者舍利弗，真为大德大力！此鬼若以手打耆阇崛山者，能令碎如糠糟，况复打人而不苦痛?”
尔时，尊者舍利弗语尊者大目揵连：“我实不大苦痛.”
时，尊者舍利弗、大目揵连共相慰劳。
时，世尊以天耳闻其语声，闻已，即说偈言：

“其心如刚石，坚住不倾动，
染著心已离，瞋者不反报，
若如此修心，何有苦痛忧?”

佛说此经已，诸比丘闻佛所说，欢喜奉行。

如是我闻：一时，佛住舍卫国祇树给孤独园。
时，有众多比丘于拘萨罗国人间游行，住一林中夏安居。彼林中有天神住，知十五日诸比丘受岁，极生忧戚。
有余天神语彼天神言：“汝何卒生愁忧苦恼？汝当欢喜诸比丘持戒清净，今日受岁.”
林中天神答言：“我知比丘今日受岁，不同无羞外道受岁；然精进比丘受岁，持衣钵，明日至余处去，此林当空.”
比丘去后，林中天神而说偈言：

“今我心不乐，但见空林树。
清净心说法，多闻诸比丘，
瞿昙之弟子，今悉何处去?”

时，有异天子而说偈言：

“有至摩伽陀，有至拘萨罗，
亦至金刚地，处处修远离；
犹如野禽兽，随所乐而游.”

如是我闻：一时，佛住舍卫国祇树给孤独园。
尔时，有异比丘在拘萨罗国人间，止住一林中，入昼正受，身体疲极，夜则睡眠。
时，彼林中止住天神作是念：“此非比丘法，于空林中入昼正受，夜著睡眠。我今当往觉悟之.”
尔时，天神往至比丘前，而说偈言：

“比丘汝起起！何以著睡眠？
睡眠有何利？病时何不眠？
利刺刺身时，云何得睡眠？
汝本舍非家，出家之所欲，
当如本所欲，日夜求增进，
莫得堕睡眠，令心不自在。
无常不恒欲，迷醉于愚夫，
余人悉被缚，汝今已解脱，
正信而出家，何以著睡眠？
已调伏贪欲，其心得解脱，
具足胜妙智，出家何故眠？
勤精进正受，常修坚固力，
专求般涅槃，云何而睡眠？
起明断无明，灭尽诸有漏，
调彼后边身，云何著睡眠?”

时，彼天神说是偈时，彼比丘闻其所说，专精思惟，得阿罗汉。

如是我闻：一时，佛住舍卫国祇树给孤独园。
时，有异比丘在拘萨罗住林中，入昼正受，心起不善觉，依于恶贪。
时，彼林中住止天神作是念：“此非比丘法，止住林中，入昼正受，心生不善觉，依于恶贪。我今当往开悟之.”
时，彼天神即说偈言：

“其心欲远离，止于空闲林，
放心随外缘，乱想而流驰，
调伏乐世心，常乐心解脱。
当舍不乐心，执受安乐住，
思非于正念，莫著我我所。
如以尘头染，是著极难遣，
莫令染乐著，欲心所浊乱。
如释君驰象，奋迅去尘秽，
比丘于自身，正念除尘垢。
尘者谓贪欲，非世间尘土，
黠慧明智者，当悟彼诸尘，
于如来法律，持心莫放逸！
尘垢谓瞋恚，非世间尘土，
黠慧明智者，当悟彼诸尘，
于如来法律，持心莫放逸！
尘垢谓愚痴，非世间尘土，
明智黠慧者，当舍彼诸尘，
于如来法律，持心莫放逸!”

时，彼天神说是偈已，彼比丘闻其所说，专精思惟，断诸烦恼心，得阿罗汉。

如是我闻：一时，佛住舍卫国祇树给孤独园。
时，有异比丘在拘萨罗人间，住一林中，入昼正受，起不正思惟。
时，彼林中止住天神作是念：“此非比丘法，止住林中，入昼正受，而起不正思惟。我今当往方便善觉悟之.”
时，彼天神而说偈言：

“何不正思惟，觉观所寝食？
当舍不正念，专修于正受，
遵崇佛法僧，及自持净戒，
常生随喜心，喜乐转胜进，
以心欢喜故，速究竟苦边!”

时，彼天神说偈劝发已，彼比丘专精思惟，尽诸烦恼，得阿罗汉。

如是我闻：一时，佛住舍卫国祇树给孤独园。
时，有异比丘于拘萨罗人间，住一林中，入昼正受。时，彼比丘日中时，不乐心生，而说偈言：

“于此日中时，众鸟悉静默，
空野忽有声，令我心恐怖!”

时，彼林中住止天神而说偈言：

“于今日中时，众鸟悉寂静，
空野忽有声，应汝不乐心。
汝当舍不乐，专乐修正受!”

时，彼天子说偈觉悟彼比丘已，时，彼比丘专精思惟，舍除烦恼，得阿罗汉。

如是我闻：一时，佛住舍卫国祇树给孤独园。
尔时，尊者阿那律陀在拘萨罗人间，住一林中。
时，有天神名阇邻尼，是尊者阿那律陀本善知识，往诣尊者阿那律陀所。到阿那律陀所，说偈言：

“汝今可发愿，愿还生本处，
三十三天上，五欲乐悉备，
百种诸音乐，常以自欢娱；
每至睡眠时，音乐以觉悟，
诸天玉女众，昼夜侍左右.”

尊者阿那律陀说偈答言：

“诸天玉女众，此皆大苦聚，
以彼颠倒想，系著有身见。
诸求生彼者，斯亦是大苦！
阇邻尼当知，我不愿生彼，
生死已永尽，不受后有故!”

尊者阿那律陀说是语时，阇邻尼天子闻尊者阿那律陀所说，欢喜随喜，即没不现。

如是我闻：一时，佛住舍卫国祇树给孤独园。
时，有比丘在拘萨罗人间，林中止住，勤诵经，勤讲说，精勤思惟，得阿罗汉果，证已，不复精勤诵说。
时，有天神止彼林中者，而说偈言：

“比丘汝先时，昼夜勤诵习，
常为诸比丘，共论决定义。
汝今于法句，寂然无所说，
不与诸比丘，共论决定义.”

时，彼比丘说偈答言：

“本未应离欲，心常乐法句，
既离欲相应，诵说事已毕。
先知道已备，用闻见道为？
世间诸闻见，无如悉放舍.”

时，彼天神闻比丘所说，欢喜随喜，即没不现。

如是我闻：一时，佛住舍卫国祇树给孤独园。
时，有异比丘在拘萨罗人间，止一林中。时，彼比丘有眼患，受师教，应嗅钵昙摩华。时，彼比丘受师教已，往至钵昙摩池侧，于池岸边，迎风而坐，随风嗅香。
时，有天神主此池者，语比丘言：“何以盗华？汝今便是盗香贼也!”
尔时，比丘说偈答言：

“不坏亦不夺，远住随嗅香，
汝今何故言，我是盗香贼?”

尔时，天神复说偈言：

“不求而不舍，世间名为贼。
汝今人不与，而自一向取，
是则名世间，真实盗香贼.”

时，有一士夫取彼藕根，重负而去。
尔时，比丘为彼天神而说偈言：

“如今彼士天，断截分陀利，
拔根重负去，便是奸狡人，
汝何故不遮，而言我盗香?”

时，彼天神说偈答言：

“狂乱奸狡人，犹如乳母衣，
何足加其言，宜堪与汝语？
袈裟污不现，黑衣墨不污，
奸狡凶恶人，世间不与语。
蝇脚污素帛，明者小过现，
如墨点珂贝，虽小悉皆现。
常从彼求净，无结离烦恼，
如毛发之恶，人见如泰山!”

时，彼比丘复说偈言：

“善哉善哉说！以义安慰我：
汝可常为我，数数说斯偈!”

时，彼天神复说偈言：

“我非汝买奴，亦非人与汝，
何为常随汝，数数相告语？
汝今自当知，彼彼饶益事.”

时，彼天子说是偈已，彼比丘闻其所说，欢喜随喜，从座起去，独一静处，专精思惟，断诸烦恼，得阿罗汉。

如是我闻：一时，佛住王舍城迦兰陀竹园。
尔时，尊者十力迦葉住王舍城仙人窟中。时，有猎师名曰尺只，去十力迦葉不远，张网捕鹿。尔时，十力迦葉为彼猎师哀愍说法。时，彼猎师不解所说。时，十力迦葉即以神力，指端火燃，彼犹不悟。
尔时，仙人窟中住止天神而说偈言：

“深山中猎师，少智盲无目，
何为非时说？薄德无辩慧，
所闻亦不解，明中亦无见。
于诸善胜法，愚痴莫能了，
正使烧十指，彼终不见谛.”

时，彼天神说是偈已，尊者十力迦葉即默然住。

如是我闻：一时，佛住王舍城迦兰陀竹园。
时，有尊者金刚子，住巴连弗邑一处林中。时，巴连弗邑人民夏四月过，作憍牟尼大会。
时，尊者金刚子闻世间大会，生不乐心，而说偈言：

“独一处空林，犹如弃枯木，
夏时四月满，世间乐庄严，
普观诸世间，其苦无过我!”

尔时，林中住止天神即说偈言：

“独一处空林，犹如弃枯木，
为三十三天，心常所愿乐，
犹如地狱中，仰思生人道!”

时，金刚子为彼天神所劝发已，专精思惟，断诸烦恼，得阿罗汉。

如是我闻：一时，佛住舍卫国祇树给孤独园。
时，有异比丘在拘萨罗人间，住一林中，唯好乐持戒，不能增长上进功德。
时，彼林中止住天神作是念：“此非比丘法，住于林中，唯乐持戒，不能增修上进功德。今我当作方便而发悟之.”即说偈言：

“非一向持戒，及修习多闻，
独静禅三昧，闲居修远离。
比丘偏倚息，终不得漏尽，
平等正觉乐，远非凡夫辈!”

时，彼比丘为天神劝进已，专精思惟，断诸烦恼，得阿罗汉。

如是我闻：一时，佛住舍卫国祇树给孤独园。
有尊者那迦达多在拘萨罗人间，住一林中，有在家、出家常相亲近。
时，彼林中止住天神作是念：“此非比丘法，住于林中，与诸在家、出家周旋亲数。我今当往方便发悟.”而说偈言：

“比丘旦早出，迫暮而还林，
道俗相习近，苦乐必同安，
恐起家放逸，而随魔自在!”

时，那迦达多比丘为彼天神如是、如是开觉已，如是、如是专精思惟，断诸烦恼，得阿罗汉。

如是我闻：一时，佛住舍卫国祇树给孤独园。
时，有众多比丘在拘萨罗人间，住一林中，言语嬉戏，终日散乱，心不得定，纵诸根门，驰骋六境。
时，彼林中止住天神见是比丘不摄威仪，心不欣悦，而说偈言：

“此先有瞿昙，正命弟子众，
无常心乞食，无常受床卧，
观世无常故，得究竟苦边。
今有难养众，沙门所居止，
处处求饮食，遍游于他家，
望财而出家，无真沙门欲，
垂著僧伽梨，如老牛曳尾!”

尔时，比丘语天神言：“汝欲厌我耶?”
时，彼天神复说偈言：

“不指其名姓，不非称其人，
而总向彼众，说其不善者。
疏漏相现者，方便说其过，
勤修精进者，归依恭敬礼!”

彼诸比丘为天神劝发已，专精思惟，断诸烦恼，得阿罗汉。

如是我闻：一时，佛在舍卫国祇树给孤独园。
时，有异比丘在拘萨罗人间，住一林中。时，彼比丘与长者妇女嬉戏，起恶名声。
时，彼比丘作是念：“我今不类，共他妇女起恶名声，我今欲于此林中自杀.”
时，彼林中止住天神作是思念：“不善不类，此比丘不坏、无过，而于林中欲自杀身。我今当作方便开悟.”
时，彼天神化作长者女身，语比丘言：“于诸巷路四衢道中，世间诸人为我及汝起恶名声，言我与汝共相习近，作不正事。已有恶名，今可还俗，共相娱乐.”
比丘答言：“以彼里巷四衢道中，为我与汝起恶名声，共相习近，为不正事。我今且自杀身!”
时，彼天神还复天身，而说偈言：

“虽闻多恶名，苦行者忍之，
不应苦自害，亦不应起恼。
闻声恐怖者，是则林中兽，
是轻躁众生，不成出家法。
仁者当堪耐，不中住恶声，
执心坚住者，是则出家法。
不由他人语，令汝成劫贼；
亦不由他语，令汝得罗汉；
如汝自知已，诸天亦复知.”

尔时，比丘为彼天神所开悟已，专精思惟，断除烦恼，得阿罗汉。

如是我闻：一时，佛住舍卫国祇树给孤独园。
时，有尊者见多比丘在拘萨罗人间，住一林中，著粪扫衣。时，梵天王与七百梵天乘其宫殿，来诣尊者见多比丘所，恭敬礼事。
时，有天神住彼林中者，而说偈言：

“观彼寂诸根，能感善供养，
具足三明达，得不倾动法，
度一切方便，少事粪扫衣。
七百梵天子，乘宫来奉诣，
见生死有边，今礼度有岸!”

时，彼天神说偈赞叹见多比丘已，即没不现。

如是我闻：一时，佛住舍卫国祇树给孤独园。
时，有异比丘在拘萨罗人间，住一林中。时，彼比丘身体疲极，夜著睡眠。
时，有天神住彼林中者，而觉悟之，即说偈言：

“可起起比丘，何故著睡眠？
睡眠有何义？修禅莫睡眠!”

时，彼比丘说偈答言：

“不肯当云何？懈怠少方便，
缘尽四体羸，夜则著睡眠.”

时，彼天神复说偈言：

“且汝当执守，勿声而大呼，
汝已得修闲，莫令其退没!”

时，彼比丘说偈答言：

“我当用汝语，精勤修方便，
不为彼睡眠，数数覆其心.”

时，彼天神如是、如是觉悟彼比丘。时，彼比丘专精方便，断诸烦恼，得阿罗汉。时，彼天神复说偈言：

“汝岂能自起，专精勤方便，
不为众魔军，厌汝令睡眠?”

时，彼比丘说偈答言：

“从今当七夜，常坐正思惟，
其身生喜乐，无一处不满。
初夜观宿命，中夜天眼净，
后夜除无明，见众生苦乐。
上中下形类，善色及恶色，
知何业因缘，而受斯果报。
若士夫所作，所作还自见，
善者见其善，恶者自见恶.”

时，彼天神复说偈言：

“我知先一切，比丘十四人，
皆是须陀洹，悉得禅正受，
来到此林中，当得阿罗汉。
见汝一懈怠，仰卧著睡眠，
莫令住凡夫，故方便觉悟.”

尔时，比丘复说偈言：

“善哉汝天神！以义安慰我，
至诚见开觉，令我尽诸漏.”

时，彼天神复说偈言：

“比丘应如是，信非家出家，
抱愚而出家，逮得见清净。
我今摄受法，当尽寿命思，
若汝疾病时，我当与良药.”

时，彼天神说是偈已，即没不现。

如是我闻：一时，佛住舍卫国祇树给孤独园。
时，尊者舍利弗在拘萨罗人间，依一聚落，止住田侧。时，尊者舍利弗于晨朝时著衣持钵，入村乞食。
时，有一尼揵子饮酒狂醉，持一瓶酒从聚落出，见尊者舍利弗，而说偈言：

“米膏熏我身，持米膏一瓶，
山地草树木，视之一金色.”

尔时，尊者舍利弗作是念：“作此恶声，是恶邪物，而说是偈。我岂不能以偈答之?”时，尊者舍利弗即说偈言：

“无想味所熏，持空三昧瓶，
山地草树木，视之如涕唾!”

如是我闻：一时，佛住舍卫国祇树给孤独园。
时，有异比丘在拘萨罗人间，住一林中，得他心智，烦恼有余。去林不远有井，有饮野干罐拘钩颈。
时，彼野干作诸方便求脱，而自念言：“天遂欲明，田夫或出，当恐怖我。汝汲水罐怖我已久，可令我脱!”
时，彼比丘知彼野干心之所念，而说偈言：

“如来慧日出，离林说空法，
心久恐怖我，今可放令去!”

时，彼比丘自教授已，一切结尽，得阿罗汉。

如是我闻：一时，佛在拘萨罗国人间游行，住一林中。
时，有天神依彼林者，见佛行迹，低头谛观，修于佛念。时，有优楼鸟住于道中，行欲蹈佛足迹。
尔时，天神即说偈言：

“汝今优楼鸟，团目栖树间，
莫乱如来迹，坏我念佛境!”

时，彼天神说此偈已，默然念佛。

如是我闻：一时，佛在拘萨罗人间，住一林中，依波吒利树下住止。
时，有天神——依彼林中住，即说偈言：

“今日风卒起，吹波吒利树，
落波吒利华，供养于如来!”

时，彼天神说偈已，默然而住。

如是我闻：一时，佛住王舍城迦兰陀竹园。
时，有众多比丘住支提山侧，皆是阿练若比丘，著粪扫衣，常行乞食。
时，山神依彼山住者，而说偈言：

“孔雀文绣身，处鞞提醯山，
随时出妙声，觉乞食比丘。
孔雀文绣身，处鞞提醯山，
随时出妙声，觉粪扫衣者。
孔雀文绣身，处鞞提醯山，
随时出妙声，觉依树坐者.”

时，彼天神说此偈已，即默然住。

如是我闻：一时，佛住王舍城迦兰陀竹园。
时，有众多比丘住支提山，一切皆修阿练若行，著粪扫衣，常行乞食。尔时，那娑佉多河岸崩，杀三营事比丘。
时，支提山住天神而说偈言：

“乞食阿兰若，慎莫营造立，
不见佉多河，傍岸卒崩倒，
压杀彼造立，营事三比丘？
粪扫衣比丘，慎莫营造立，
不见佉多河，傍岸卒崩倒，
压杀彼造立，营事三比丘？
依树下比丘，慎莫营造立，
不见佉多河，傍岸卒崩倒，
压杀彼造立，营事三比丘?”

时，彼天神说此偈已，即默然住。

如是我闻：一时，佛住迦兰陀竹园。
时，有异比丘住频陀山。尔时，山林大火卒起，举山洞燃。时，有俗人而说偈言：

“今此频陀山，大火洞炽然，
焚烧彼竹林，亦烧竹苑实.”

时，彼比丘作是念：“今彼俗人能说此偈，我今何不说偈答之?”即说偈言：

“一切有炽然，无慧能救灭！
焚烧诸受欲，亦烧不作苦.”

时，彼比丘说此偈已，默然而住。

如是我闻：一时，佛住迦兰陀竹园。时，有异比丘在恒河侧，住一林中。
时，有一族姓女，常为舅姑所责，至恒水岸边，而说偈言：

“恒水我今欲，随流徐入海，
不复令舅姑，数数见嫌责!”

时，彼比丘见族姓女，闻其说偈，作是念：“彼族姓女尚能说偈，我今何为不说偈答耶?”即说偈言：

“净信我今欲，随彼八圣水，
徐流入涅槃，不见魔自在!”

时，彼比丘说此偈已，默然而住。

如是我闻：一时，佛住舍卫国祇树给孤独园。
时，有异比丘在拘萨罗人间，住一林中。去林不远，有种瓜田。时，有盗者夜偷其瓜，见月欲出，而说偈言：

“明月汝莫出，待我断其瓜，
我持瓜去已，任汝现不现.”

时，彼比丘作是念：“彼盗瓜者尚能说此偈，我岂不能说偈答耶?”即说偈言：

“恶魔汝莫出，待我断烦恼，
断彼烦恼已，任汝出不出.”

时，彼比丘说此偈已，默然而住。

如是我闻：一时，佛住舍卫国祇树给孤独园。
时，有异比丘在拘萨罗人间，住一林中。
时，有沙弥而说偈言：

“云何名为常？乞食则为常。
云何为无常？僧食为无常。
云何名为直？唯因陀罗幢。
云何名为曲？曲者唯见钩.”

时，彼比丘作是念：“此沙弥能说斯偈，我今何不说偈而答?”即说偈言：

“云何名为常？常者唯涅槃。
云何为无常？谓诸有为法。
云何名为直？谓圣八正道。
云何名为曲？曲者唯恶径.”

时，彼比丘说此偈已，默然而住。

如是我闻：一时，佛住舍卫国祇树给孤独园。
时，有舍利弗弟子，服药已，寻即食粥。
时，尊者舍利弗到瓦师舍，从乞瓦瓯。时，彼瓦师即说偈言：

“云何得名胜，而不施一钱？
云何胜实德，于财无所减?”

尔时，舍利弗说偈答言：

“若不食肉者，而施彼以肉；
诸修梵行者，施之以女色；
不坐高床者，施以高广床；
于彼临行者，施以息止处；
如是等施与，于财不损减。
是则有名誉，而不舍一钱，
实德名称流，于财无所减.”

时，彼瓦师复说偈言：

“汝今舍利弗，所说实为善，
今施汝百瓯，非余亦不得.”

尊者舍利弗说偈答言：

“彼三十三天，炎魔兜率陀，
化乐诸天人，及他化自在，
瓦钵信以得，而汝不生信!”

尊者舍利弗说此偈已，于瓦师舍默然出去。

如是我闻：一时，佛住舍卫国祇树给孤独园。
时，有异比丘在拘萨罗人间，住一林中。
时，有贫士夫在于林侧，作如是希望思惟，而说偈言：

“若得猪一头，美酒满一瓶，
盛持瓯一枚，人数数持与，
若得如是者，当复何所忧?”

时，彼比丘作是念：“此贫士夫尚能说偈，我今何以不说?”即说偈言：

“若得佛法僧，比丘善说法，
我不病常闻，不畏众魔怨!”

时，彼比丘说此偈已，默然而住。

如是我闻：一时，佛住舍卫国祇树给孤独园。
时，有异比丘在拘萨罗人间，住一林中。
时，彼比丘作如是思惟：“若得好劫贝，长七肘，广二肘，作衣已，乐修善法.”
时，有天神依彼林者，作是念：“此非比丘法，住于林中，作是思惟，希望好衣.”
时，天神化作全身骨锁，于彼比丘前舞，而说偈言：

“比丘思劫贝，七肘广六尺，
昼则如是想，知夜何所思?”

时，彼比丘即生恐怖，其身战悚，而说偈言：

“止止不须氎，今著粪扫衣，
昼见骨锁舞，知夜复何见?”

时，彼比丘心惊怖已，即正思惟，专精修习，断诸烦恼，得阿罗汉。

如是我闻：一时，佛住舍卫国祇树给孤独园。
时，有异比丘在拘萨罗人间，住一林中，得阿罗汉，诸漏已尽，所作已作，已舍重担，断诸有结，正智心善解脱。
时，有一女人于夜暗中，天时微雨，电光睒照，于林中过，欲诣他男子，倒深泥中，环钏断坏，华璎散落。时，彼女人而说偈言：

“头发悉散解，华璎落深泥，
钚钏悉破坏，丈夫何所著?”

时，彼比丘作是念：“女人尚能说偈，我岂不能说偈答之?”

“烦恼悉断坏，度生死淤泥，
著缠悉散落，十方尊见我!”

时，彼比丘说偈已，即默然而住。

如是我闻：一时，佛住舍卫国祇树给孤独园。
时，有异比丘在拘萨罗人间，住于河侧一林树间。
时，有丈夫与妇相随，度河住于岸边，弹琴嬉戏，而说偈言：

“爱念而放逸，逍遥青树间，
流水流且清，琴声极和美，
春气调适游，快乐何过是?”

时，彼比丘作是念：“彼士夫尚能说偈，我岂不能说偈答之?”

“受持清净戒，爱念等正觉，
沐浴三解脱，善以极清凉，
人道且庄严，快乐岂过是?”

时，彼比丘说此偈已，即默然而住。

如是我闻：一时，佛住舍卫国祇树给孤独园。
时，有异比丘在拘萨罗人间，住一林中。
时，有天神见诸鸽鸟而说偈言：

“鸽鸟当积聚，胡麻米粟等，
于山顶树上，高显作巢窟，
若当天雨时，安极饮食宿.”

时，彼比丘作是念：“彼亦觉悟我!”即说偈言：

“凡夫积善法，恭敬于三宝，
身坏命终时，资神心安乐!”

时，彼比丘说此偈已，以即觉悟，专精思惟，除诸烦恼，得阿罗汉。
