
尔时世尊在舍卫国祇树给孤独园。为众说法。天龙鬼神。四辈弟子。严整具足。于是摩诃迦葉。垂发弊衣。始来诣佛。世尊遥见叹言。善来迦葉。豫分半床。命令就坐。迦葉进前。头面作礼。退跪自陈曰。余是如来末行弟子。顾命分坐。不敢承旨。大众佥念。此老道士。有何异德。乃令世尊分坐命之。此人[仁-二+(隹/乃)]又。唯佛明焉。于是如来察众所念。欲决所疑。广论迦葉大行齐圣。世尊又曰。吾以四禅。禅定息心。从始至终。无有损耗。迦葉比丘。亦有四禅。因禅得定意。吾以大慈。仁爱一切迦葉体性。亦慈如此。吾以大悲。济度众生。迦葉比丘。大悲如此。吾以四禅三昧。而自娱乐。无有昼夜。何等为四。一者无形三昧。二者无量意三昧。三者清净积三昧。四者不退转三昧。迦葉比丘。亦有是三昧。吾本乐六通。今已得六通。迦葉比丘。亦得六通。何等为六。一者四神足念。二者悉知一切人意。三者耳彻听。四者见众生本。五者知众生所趣行。六者诸漏皆尽。今已无畏。三界独尊。吾以四定。表彰法御。何等为四。一者解定。二者智定。三者慧定。四者戒定。名色皆灭。梵迹独存。无忧喜想。生死根断。迦葉比丘。亦复如是。世尊又曰。过去久远。时有圣王。名文陀竭。高行晖世。功勋感动。忉利天帝。钦其异德。即遣车马。诣阙迎王。王乘天车。忽然升虚。天帝出迎。与王共坐。娱乐尽欢。送王还宫。佛告比丘。尔时天帝者。大迦葉是也。文陀竭王者则是吾身。往昔天帝。以生死畏座令吾并坐。吾今以无上正真法御之座。报昔功德。佛说本昔。加以圣德显。比丘迦葉。一切解脱。皆发无上正真道意。法教名远。莫不乐受。
