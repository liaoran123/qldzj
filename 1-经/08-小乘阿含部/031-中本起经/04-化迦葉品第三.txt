
于是如来。还诣摩竭提界。至优为罗县。暮止梵志斯奈园。明旦持钵。诣斯奈门。佛现金光。照其堂上。梵志二女。长名难陀。次名难陀波罗。见光喜悦。寻诣佛所。礼拜请佛。如来升堂。教授二女。归命三尊。授五戒已。世尊告曰。身非己有。万物归空。二人心解。首戴奉行。世尊惟曰。吾本起学。欲度众生。欲界魔王。归伏道化。近泥兰禅河边。有梵志。姓迦葉氏。字郁俾罗。年百二十。名声高远。世人奉仰。修治火祠。昼夜不懈。好学弟子。有五百人。迦葉二弟。宗师其兄。谓为得道。各有弟子。皆居下流。迦葉自念。吾名日高。国内注仰。术浅易穷。穷则名颓。当作良策。全国大望。便行求龙。以术致之。为作靖室。而鞠龙曰若有轻突入靖室者。吐火出毒。以灭来者。龙至节会。无不放火。远近佥言。大师道神。迦葉由此。功名曰隆。世尊念曰。吾昔出家。道逢[卄/汧]沙。誓要道成先度脱我。吾用一切故。即便然可。今察民心。普注迦葉。卒未可回。譬如果美树高。无因得食。唯有伐树根僻枝。从食果必矣。一切所忌。咸在于龙。吾先降之。迦葉来从。尔乃大道。所化无崖。如来言曰。日照天下。其德有三。一曰光耀除冥。无不分明。二曰五色杂类。宣叙其形。三曰开发萌芽。万物精荣。如来出世。亦有三焉。一曰一切大智。照除愚冥。二曰分部五道。言行所由。三曰权慧拯济。利而安之。众祐念已。便行起于斯奈园。投暮往造迦葉。未至所止。便现金光树木土石。其色若金。迦葉弟子持瓶取水。睹变心动。怪而顾望。遥见世尊。明耀天下。不识何妙。驰走白师。师徒皆出。世尊威神。明仪煌煌。迦葉情悸。蒙蒙不悟。即自惟曰。若是日耶。吾目得逮。谓是天人。其目复眴。后思乃解曰。得无是白净王子悉达者乎。吾历数云。白净王子。福应圣王。不乐荣位。当得作佛。昔闻出家。其道成乎。如来忽到。迦葉大喜。善来瞿昙。起居常安。佛为迦葉而作颂曰。

持戒终老安　　信正所止善
智慧最安身　　众恶不犯安

迦葉白佛。唯愿屈德。临眄蔬食。佛答迦葉。古佛道法过中不饭。且明至心。欲托一事。庶不有吝。迦葉答曰。恨无备豫。敬德虚心。佛告迦葉。欲寄一宿。宁见容不。迦葉白佛。我梵志法。寝不同室。幸恕不爱。巨命如何。佛指靖室。此复何室。迦葉答曰。中有神龙。性急姤恶。有入室者。每便吐火烧害于人。佛告迦葉。以此借我。迦葉答曰。实不有爱。恐龙为害耳。五百弟子。屏营悚息。恐师许佛。重借满三。迦葉惟疑。意甚无违。惧必祸耳。佛告迦葉。三界欲火吾已灭之。龙不害我也。迦葉答曰。瞿昙德尊。能居随意。即捡威神。便入其室。五百弟子。信龙为害。莫不涕泪。可惜尊人。为龙所害。佛坐须臾。龙从窟出。吐毒绕佛。如来化毒皆使为华。龙见其毒作华绕佛。怒盛吐火。谓能为害。热气归龙。郁闷欲死。举头视佛。见相知尊。凉风趣龙。寻凉诣佛。火灭毒除。归命入钵。于是如来。便现火光。烔然概天。迦葉弟子。直起瞻候。见佛光明。谓是龙火。举声悲呼。可惜真人。竟被龙殃。迦葉师徒。惊共奔出。五百弟子。同声责师。天地开辟。未见人类妙如瞿昙。可尊可贵。恨不熟观。何缘复见。垂泪抆眼。而作颂曰。

容颜紫金耀　　面满发绀青
大人百福德　　神妙应相经
方身立丈六　　姿好八十章
顶光烛幽昧　　何駃忽无常

后来弟子。谓火害佛。悲唤哀恸。瞿昙被害。我生何为。踊身赴火。清凉和调。还顾白师。瞿昙无恙。本谓龙火。定是佛光。师徒骚扰。侧息达明。清旦如来持钵出室。迦葉大喜曰。大道人犹存耶。器中何等。佛告迦葉。所谓毒龙已降受法。五百弟子。佥言佛神。迦葉内伏。吝惜名称。聊复贡高。大道人实神。虽尔未如我已得阿罗汉也。

迦葉白佛。愿大道人留止欲相供养。明旦作饭。自行请佛。佛言。便去今随后到。迦葉适还。佛如人屈伸臂顷。东适弗于逮数千亿里。取树果名阎逼。满钵而还。迦葉未到。已坐其床。迦葉问佛。大道人从何径来。佛言。卿去后吾东到弗于逮。取此果名阎逼。香美可食。佛饭去已。迦葉念曰。大道人虽神故不如我道真。明日食时复行请佛。佛言。可去今随后到。迦葉旋还。佛南行极阎浮提界取果[卄/呵]螺勒盛满钵还。迦葉未至。已坐其床。迦葉问佛。何缘先到。佛言。南行取此美果。可用愈病。佛饭去后。迦葉而念。此大沙门实神实妙。明日迦葉复行请佛。佛言。今随后到。佛西适拘耶尼。取阿摩勒果。满钵而还。迦葉未至。已坐其床。迦葉问佛。复从何面来。答曰。西诣拘耶尼。取阿摩勒果。汝可食之。佛饭已去。迦葉复念。是大沙门所作实神。明日迦葉复行请佛。佛言。今随后到。迦葉反顾。忽不见佛。佛已到北方郁单曰取自然粳米。迦葉未至。已坐其床。迦葉问佛。复从何来。佛答曰北适郁单曰。取此粳米。卿可食之。佛饭去后。迦葉独念。此大道人。神妙乃尔。明日食时。佛持钵自到其家。取饭而还。食已欲澡漱口无水。天帝释即下以手指地。自然成池。迦葉晡时。彷徉见池怪而问佛。何缘有此。佛告迦葉。朝得汝食。欲漱无水。天帝。指地成池给。用当名此池为指地池。迦葉念曰。大道人神妙。功德无量。后日世尊移近迦葉。坐一树下。夜第一四天王俱下。听佛说法。四天光影明如盛火。迦葉夜起。见佛前有四火。清旦问佛。大道人。亦事火乎。佛言。不也。昨夜四天王。来听说法。是其光耳。迦葉复念。是大沙门极神。乃致此天。虽尔故不如我道真。明日第二天帝释。夜来听法。帝释光明倍于四天。迦葉夜起。见佛前光。意而独念。佛故事火也。平旦问佛。得无事火。明倍昨夜也。佛言。帝释来下。听受经法。是其光耳。后夜第七梵天。又下听法。梵魔光景。倍于帝释。迦葉见光。疑佛事火。晨朝问佛。大道人。必事火也。佛告迦葉。第七梵天。昨夜听法。是其光耳。迦葉自念。是大沙门。威神感动。天梵下降。迦葉五百弟子。人事三火。凡千五百火。明旦燃之。火了不燃。怪而白师。师曰。必是佛所为耳。驰往白佛。我五百弟子。今朝燃火。了不肯燃。是佛所为乎。佛告迦葉。欲使燃不。问之至三。对曰欲使燃。佛言可去。火当燃。应声皆燃。迦葉复念。是大道人。至神乃尔。

迦葉自事三火。明旦然之。又不可灭。五百弟子。及诸事者。助而灭之。了不可灭。疑佛所作。便行白佛。我自事三火。不可得灭。佛言。欲使灭乎。曰实欲使灭。佛言。火可当灭。应声即灭。迦葉念曰。大道人。极神至妙。所作皆谐。后日迦葉。五百弟子。适共破薪。各各举斧皆不得下。懅行白师。师曰。是大沙门所为。即行白佛。我诸弟子。向共破薪。斧举不可得下。佛言可去。斧当下。即下得用。迦葉念曰。是大沙门。神则神矣。后日佛还树下见弃弊衣。念欲浣之。天帝释承佛圣旨。到颇那山上。取四方石一枚。六方石一枚。给用浣晒。迦葉游观见池边两石。怪而问佛。今此池边两石妙好。此从何出。佛告迦葉。吾欲浣濯。及当晒衣。天帝送石。以给吾用。迦葉复念。瞿昙神德。莫不感动。佛后入指地池澡浴毕。当出无所攀持。池上有树。名曰迦和。绝大修好。其树曲下就佛。佛牵出池。迦葉见树曲下。怪而又问佛。佛告迦葉。吾朝入池。将欲出水。树神垂枝。令吾牵出。迦葉复念。是大道人。至德多感。大树垂下。佛欲令迦葉必伏。便入泥兰禅河。其水深駃。佛以神力。断水令住。高出人头。使底扬尘。佛行其中。迦葉见佛入水。恐其没溺。即将弟子。乘船救佛。见水隔起其下扬尘。见佛大喜。大道人尚活耶。又问。欲上船不。佛言当上。佛念当贯船底入。令无漏迹。迦葉大惊是大沙门。妙化难名。时摩竭提国王吏民。以岁会礼。往诣迦葉。相乐七日。迦葉心念。佛德圣明。众人见者。必阻弃我。令其七日不现快乎。佛知其意。即隐七日。至八日旦。迦葉又念。今有余祚。供佛快耶。应念忽至。迦葉大喜。适念欲相供养来何快耶。间者那行。今从何来。佛告迦葉汝心念言。佛德圣明。众人见之。必阻弃我。令其七日不现快乎。是故隐耳。汝今念我。是故复来。迦葉心念。佛真至神。诚知人念。佛知迦葉心已降伏。便告迦葉。汝非罗汉。不知真道。何为虚妄。自称贵乎。于是迦葉。心惊毛竖。自知无道。即稽首言。大道人实神圣。乃知人念。宁可得从大道人神化禀受经戒。作沙门耶。佛言大善。报汝弟子。卿是国师。今入法服。岂可独知乎。迦葉受教。顾谓弟子。汝间与我共睹神化。吾始信解。当作沙门。汝等何趣。五百弟子。同声对曰。我等所知。皆大师恩也。师所尊信。愿皆随从。即时师徒。俱共诣佛。稽首白言。我等皆有信意。愿为弟子。佛言。善来比丘。皆成沙门迦葉裘褐水瓶杖屐。诸事火具。悉弃水中。是时迦葉二弟。次曰那提迦葉。幼曰迦耶迦葉。各有二百五十弟子。庐舍止处。列居水边。见诸梵志衣被什物。及事火具。随流漂下。二弟惊愕。恐兄及诸弟子为人所害。即从门徒。顺河而上。见兄师徒。皆作沙门。怪而问曰。大兄年高。智慧明远。国王臣民。所共宗事。我意谓兄为得罗汉。反舍梵志道。学沙门法。此非小事。佛道岂尊德独高乎。迦葉答曰。佛道最胜。其法无量。虽我世学。未曾有得道神智如佛者也。二弟闻此。各谓弟子。吾欲从兄。汝等何趣五百弟子。俱发声言。愿如大师。皆即稽首。求作沙门。佛言善来。比丘。皆成沙门。

于时如来。与千比丘僧。诣迦耶悉大丛树下坐。而入三昧。忽然不现。从东方来。没于树下。四方亦尔。踊住虚空。而不堕坠。身出水火。升降自由。诸比丘。仰头喜悦不觉。如来还处本坐。无有觉者。比丘欢喜。前礼佛足。退席白佛。此示现者。名曰何等。佛告比丘。是者名曰神足示现。又有教授示现。比丘谛听。心意识行。因缘染着。决正分部。名曰教授示现。又有说法示现。比丘谛思。自爱色为衰。六情所爱为衰。衰不止便苦生。何谓苦生。淫怒痴火起。便有痛痒。老病死畏。是为说法示现。佛说法三转。时千比丘。漏尽望断。皆得阿罗汉。佛为比丘。而作颂曰。

今者千比丘　　长老有尊德
改邪修正见　　无想入禅慧

说是法时。天龙鬼神莫不乐闻。
