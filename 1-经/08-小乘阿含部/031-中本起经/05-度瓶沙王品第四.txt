
于时世尊。欲诣罗阅只。度于君民。即日罗阅只王遣使者。奉命诣佛。修敬尽恭。礼毕陈言。国主瓶沙。稽首坐前。近承释尊。道成号佛。天人杂类。庆赖遇时。伏惟世尊。兴利康宁。愿垂覆育。照临鄙国。饥渴圣化。虚心踊逸。哀矜群庶。令得解脱佛敕比丘。汝等速严。当就王请。比丘受教。严毕翼从。使者驰白。世尊以顾。将千比丘僧。今顿须波罗致树下。去城四十里。王即案先王遗令。若佛入国。当自出迎。迎之者。得福无量。即便敕严车千乘。马万匹。从人七千。严毕升车。出宫趣城。城门自闭。车马俱踬。王甚惊怖。惧有大灾。吾罪重矣。而有斯祸。空中声曰。王宿愿人。今系在狱。誓要相连。是使门闭。即便大赦解放。囚人门霍自开。得诣佛所。王遥见如来相好光光。即便下车。却从解剑。佛知瓶沙性素憍豪刚强贡高。欲令速解化王从者仪式。若王瓶沙。顾视从者。似己无异。惧佛不识。头面礼足。右绕三匝。礼毕自陈。我是摩竭提王瓶沙身也。如是至三。佛告王曰。吾照卿心。何但卿形。瓶沙大喜。即退就坐。群臣庶民。各尽其敬。中有作礼者。自名字者。直揖拜者。礼毕却住。佛命令坐。受教就席。佛告瓶沙。宿福为王。今复增益。使王国界人民。忠孝富乐。无忧福护。有德吉。无不利。众会有疑。郁俾迦葉。名声先达。今与佛俱。谁应作师。佛察众念。便告迦葉。其有杀生祠祀。欲望其福。宁能得不。入于山中。求道无师。能得道不。迦葉白佛。杀生祠祀。不得其福。天神不食。杀者得罪。学道无师。道终不成。迦葉白佛。我前事火。昼夜不懈。勤苦积年。好术弟子。凡有五百人。精锐燃火。不避寒暑。年耆根熟。永无仿佛。先人传惑。以授后生。自称是道。唐苦无报。今得佛教。洗浣心垢。已得罗汉。佛告迦葉。现汝罗汉神足。迦葉受敕。即入静定。身升虚空。去地数丈。从腰以上火。腰以下水。更从腰以上水。腰以下火。以水雨火。衣燥不软。住空现变。出没七反。从身出光。五色赫奕。飞从东来。没佛坐前。四方上下。化现亦尔。变毕叉手。长跪白佛。弟子迦葉。蒙佛慈恩。解脱罪缚。如来特尊。三界顶受。佛为迦葉。而作颂曰。

若人寿百岁　　奉火修异术
不如尊正谛　　其明照一切
若人寿百岁　　学邪志不善
不如生一日　　精进受正法

王及群臣。乃知迦葉是佛弟子。佛告瓶沙。天下人眼。不但视色。苦乐无常。身不得久。天下人意。多恶少善。思想万端。趣欲快意。能弃此志。亦可得道。功齐迦葉。无以豪贵。自恣其情。无以自在。贪淫无厌。无以豪强侵陵弱者。无以嗔怒抂杀无过莫随淫心。莫随贪心。莫随怒心。息恶令善。信守真言。当念死剧者病苦剧。思惟所行。亦复可得。迦葉神足。若眼视色。心当抑却。好丑不动。耳听众声。心当制持。无所喜怒。鼻嗅香臭。心当制伏。情无所著。口贪众味。心当秉持。想无所起。身更所著。心当制止。识无绮可五阴外来。制者由心。六情无主。阴衰无名。迦葉功德。修之便是。人生受形。多忧苦恼。饥渴寒热。愚计为乐。智士是苦。妻子荣利。世人迷惑。凡此众事。无不分散。千岁万年。皆归磨灭。佛为瓶沙而作颂曰。

夫为世间将　　顺正不阿抂
矜导示礼仪　　如是为法王
多愍善恕正　　仁爱好利人
既利以平均　　如是众附亲

佛告瓶沙。王作宫舍。从来几岁。王顾问傍臣。傍臣对曰。造起宫舍。七八百年。佛问诸臣。凡更几王。臣即对曰。二十余王。佛问瓶沙。皆识诸王不。瓶沙答曰。唯识我父。不识先人。佛告瓶沙。但地有常。人无常也。人自爱身者。不当杀害于命。不当诽谤有道。众生生死皆由恩爱。父母自言。是我所生。是我之子。子非父母所致。皆是前世持戒完具。乃得作人。为恶行者。死堕地狱畜生饿鬼。自从行致。不由他生。罪福明正。王甚思之。佛告王曰。儿在胎中。若有盲聋。母豫知不耶。王答佛言。实不豫知。佛言。此儿宿命罪行使然。非父母过。儿在胎中。若其圣明。母不豫知。皆由履行清纯。非父母力。此理明验。王善惟之。世人得罪。其行有三。口言伤人。身行暴害。心专妒嫉。能捡此三。虽未便得泥洹。天上人中。豪贵自由。原于人本。从痴有形。从形生情。从情生识。从识生欲。从欲有父子从父子生恩爱。从恩爱生忧悲。展转五道。无有休止。人亦不知生所从来死所趣向。不识其根。各相字名言。是父是子。唯得道者。乃知其原。生死因缘。本从痴起。一切无常。大王受持。

佛告瓶沙。若国善人。谨顺忠孝。廉贞敬让。才博智远。不犯王法。本非贵族。王何异待。王答佛言。姓名显达。择能授职。佛告大王。道法无亲。唯善是辅。成持五戒。名清信士。精进直入。见谛不回。便得须陀洹。斯陀含。阿那含。阿罗汉。各因本心。道位次叙。佛说是时。王及国人。一万二千。诸天八万。皆见道迹。佛告瓶沙。王来已久。宫远早还。牛马人从。停住劳疲。比于后日。吾当诣城。王起礼佛。受戒而退。群臣从官。喜前受戒。当王群臣受五戒时。内外人马。寂然无声。诸婆罗门。感化心伏。皆前受戒。欢喜而退。王升车已。群臣跪贺大王功德。值佛出世。并令臣等沐浴清化。瓶沙归宫。教敕宫内。奉斋持戒。国内一切。信解欢喜。忉利天帝。华散佛上。于时坐中。有豪长者。名迦兰陀。心中念言。可惜我园。施与尼揵。佛当先至奉佛及僧。悔恨前施。永为弃捐。长者至心。卧不安席。先福追逮。福德应全。大鬼将军名曰半师。承佛神旨。知其心念。即召阅叉。推逐尼揵。裸形无耻。不应止此。鬼师奉敕。挝打尼揵。拖拽器物。尼揵惊怖。驰走而言。此何恶人。暴害乃尔。鬼师答曰。长者迦兰陀。当持竹园。作佛精舍。大鬼将军半师。见敕逐汝辈耳。明日尼揵。共诣长者。深责所以。何故改施令吾等类被乎委顿不。谓长者见困如此。迦兰陀。心喜吾愿遂矣。佛圣广覆照我至心。即答尼犍曰。此诸鬼师。强暴含嗔。惧必作害。不如委去更求其安。尼揵怼恨。即日恚去。长者欢喜。修立精舍僧房坐具。众严都毕。行诣树王祠处。请佛及僧众祐。受施止顿。一时大化普济。靡不欣乐。
