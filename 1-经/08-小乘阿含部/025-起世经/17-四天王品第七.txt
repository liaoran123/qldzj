
诸比丘。其须弥留山王。东面半腹。去地四万二千踰阇那。由乾陀山顶。有提头赖吒天王城郭住处。城名贤上。纵广六百踰阇那。七重垣墙。七重栏楯。七重铃网。复有七重多罗行树。周匝围绕。杂色可观。悉以七宝而为庄严。所谓金银鞞琉璃颇致迦赤真珠车磲马瑙等之所成就。普四方面各有诸门。而彼诸门有诸楼橹却敌台观园苑诸池。其诸花林有种种树。与种种叶。种种花果。种种香熏。有种种鸟。各各自鸣。其音调和。甚可爱乐。

诸比丘。其须弥留山王。南面半腹。去地亦四万二千踰阇那。由乾陀山顶。有毗娄勒迦天王城郭住处。城名善现。纵广庄严一一如前提头赖吒天王处所。略说乃至种种诸鸟。各各自鸣。

诸比丘。其须弥留山王。西面半腹。去地亦四万二千踰阇那。由乾陀山顶。有毗娄博叉天王城郭住处。城名善观。纵广庄严一一如前提头赖吒天王处所。略说乃至种种诸鸟。各各自鸣。其音调和。甚可爱乐。

诸比丘。其须弥留山王。北面半腹。去地亦四万二千踰阇那。由乾陀山顶。为毗沙门天王有三城郭。以为住处。其三者何。第一所谓毗舍罗婆。第二名为伽婆钵帝。第三名曰阿茶槃多。各各纵广六百踰阇那。七重垣墙。七重栏楯。略说乃至种种众鸟。各各自鸣。诸比丘。唯除月天子宫殿。日天子七大宫殿。其间所有自余贯属。四大天王诸天宫殿。或有纵广四十踰阇那。或有三十二十十二。其最小者。犹故纵广六踰阇那。亦各七重垣墙栏楯。略说如前。乃至各各众鸟自鸣。

诸比丘。其毗舍罗婆。及伽婆钵帝。二宫殿间。为毗沙门天王有一池水。其池名曰那墀尼。纵广四十踰阇那。其水调和。清凉轻软。其味甜美。香洁不浊。其池四边七重塼砌。七重宝版。间错分明。七重栏楯。七重铃网。亦有七重多罗行树。周匝围绕。杂色可观。七宝所成。乃至车磲马瑙等宝。普四方面各有阶道。亦为七宝之所庄严。于其池中。有优钵罗。钵陀摩。究牟陀。奔茶梨迦等诸华。自然出生。其华火色火形火光。乃至水色水形水光。华开纵广大如车轮。其光明照半踰阇那。其香气熏一踰阇那。有诸藕根。大如车轴。割之汁出。色白如乳。食之甜美。味甘犹蜜。

诸比丘。其伽婆钵帝。及阿茶槃多。二宫殿间。为毗沙门天王有园苑住。其园名曰迦毗延多。纵广正等四十踰阇那。七重垣墙。七重栏楯。乃至七重多罗行树。周匝围绕。杂色可观。略说如前。乃至七宝之所成就。其提头赖吒天王。贤上住处。城郭往来。有二岐造。毗娄勒迦天王。善现住处。城郭去来。亦二岐道。毗娄博叉天王。其善观处。城郭去来。有二岐道。其毗沙门天王。阿茶槃多城郭处所。有二岐道。毗舍罗婆。及伽婆钵帝等城郭处所。亦各俱有二岐之道。其四天王所有眷属。诸小天众宫殿处所。亦各往来有二岐道。其那墀尼池。及迦毗延多苑等。亦各往来有二岐道。

诸比丘。其毗沙门天王。若欲至彼迦毗延多苑中。游戏澡浴之时。内心即念提头赖吒天王。尔时提头赖吒天王。亦心生念。毗沙门天王意中念我。如是知已。其即自念其天所属诸小天王及天众等。是时东面所属身天王及众辈。作如是念。提头赖吒天王。心念我等。如是知已。各各严身。种种璎珞。乘种种骑。诣向提头赖吒大天王边。到已在前。一面而住。尔时提头赖吒天王。即自庄严。服诸璎珞。驭驾乘已。与诸小王天众眷属。前后围绕。相将往诣毗沙门大天王边。到已在彼毗沙门王面前而住。

尔时毗沙门天王。心念毗娄勒迦毗娄博叉二大天王。时彼二王。心如是念。毗沙门王。意念我等。如是知已。即各自念己所统领诸小天王并诸天众。时彼小王及诸天众。亦复心念。我等大王心念我辈。宜时速往。如是知已。各自严饰璎珞其身。俱共往诣毗娄勒迦及毗娄博叉二天王所。到已而住。时二天王知诸小王及余天众聚集来已。各自严身。服众璎珞。便即骑乘。与众围绕。皆共往诣毗沙门宫大天王所。到已在前。俱各停住。

尔时毗沙门天王。知诸二王天众集已。复自念其所领小天王及诸群众。尔时北方诸小天王及其天众。作如是心。毗沙门天王今念我等。如是知已。各着种种众宝璎珞。庄严身已。诣毗沙门大天王前各皆立住。

尔时毗沙门天王。自着种种众宝璎珞。庄严自身驾种种乘。共提头赖吒。毗娄勒迦。毗娄博叉等四大天王。各与所属诸天王众。前后围绕。俱皆诣向迦毗延多园所。到已在苑前住。诸比丘。其迦毗延多苑中。自然而有三风轮来。一开。二净。三吹。开者开彼园门。净者净彼园地。吹者吹彼园树。诸华飘扬。诸比丘。其迦毗延多苑中众华。积至于膝。种种香气周遍普熏。

尔时毗沙门天王。提头赖吒天王。毗娄勒迦王。毗娄博叉王等。与诸小王通及眷属围绕。共入迦毗延多苑中。澡浴游戏。种种受乐。于彼园中。或复一月二月三月。澡浴讫已。游戏受乐。随欲去处。自恣而行。诸比丘。其毗沙门。亦有五夜叉神王。恒常随逐。侧近左右。为守护故。何等为五。一名五丈。二名旷野。三名金山。四名长身。五名针毛。诸比丘。其毗沙门天王。游戏去来。常为此等五夜叉神之所守护。
