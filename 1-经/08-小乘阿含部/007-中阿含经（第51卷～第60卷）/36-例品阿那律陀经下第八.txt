
我闻如是：一时，佛游舍卫国，在胜林给孤独园。
尔时，诸比丘则于晡时从宴坐起，往诣尊者阿那律陀所，稽首礼足，却坐一面，白曰：“我等欲有所问，听乃敢陈.”
尊者阿那律陀答曰：“诸贤，欲问便问，我闻已当思.”
时，诸比丘即便问曰：“云何比丘不烦热死、不烦热命终耶?”
尊者阿那律陀答曰：“诸贤，若比丘见质直及得圣爱戒者，是谓比丘不烦热死、不烦热命终.”
时，诸比丘又复问曰：“比丘极是不烦热死、不烦热命终耶?”
尊者阿那律陀答曰：“诸贤，比丘不极是不烦热死、不烦热命终。复次，诸贤，若比丘观内身如身乃至观觉、心、法如法，是谓比丘不烦热死、不烦热命终.”
时，诸比丘又复问曰：“比丘极是不烦热死、不烦热命终耶?”
尊者阿那律陀答曰：“诸贤，比丘不极是不烦热死、不烦热命终。复次，诸贤，若比丘心与慈俱，遍满一方成就游。如是二三四方，四维上下，普周一切，心与慈俱，无结无怨，无恚无诤，极广甚大，无量善修，遍满一切世间成就游。如是悲、喜心与舍俱，无结无怨，无恚无诤，极广甚大，无量善修，遍满一切世间成就游，是谓比丘不烦热死、不烦热命终.”
时，诸比丘又复问曰：“比丘极是不烦热死、不烦热命终耶?”
尊者阿那律陀答曰：“诸贤，比丘不极是不烦热死、不烦热命终。复次，诸贤，若比丘度一切色想乃至非有想非无想处成就游，是谓比丘不烦热死、不烦热命终.”
时，诸比丘又复问曰：“比丘极是不烦热死、不烦热命终耶?”
尊者阿那律陀答曰：“诸贤，比丘不极是不烦热死、不烦热命终。复次，诸贤，若有比丘度一切非有想非无想处，想知灭身触成就游，及慧观诸漏已尽者，是谓比丘不烦热死、不烦热命终.”
时，诸比丘又复问曰：“比丘极是不烦热死、不烦热命终耶?”
尊者阿那律陀答曰：“诸贤，比丘极是不烦热死、不烦热命终.”
时，诸比丘闻尊者阿那律陀所说，善受持诵，即从座起，稽首尊者阿那律陀足，绕三匝而去。
尊者阿那律陀所说如是，彼诸比丘闻尊者阿那律陀所说，欢喜奉行。
