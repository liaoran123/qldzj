（八四）
如是我闻。一时佛在舍卫国祇树给孤独园。尔时有一婆罗门。往诣佛所。问讯佛已。在于佛前。而说偈言。

云何戒具足　　威仪不阙减
修习何等业　　成就何等法
而能得名为　　三明婆罗门

尔时世尊说偈答曰。

能知于宿命　　见天及恶趣
尽于生死有　　三通并三明
心得好解脱　　断欲及一切
成就上三明　　我名为三明

时婆罗门闻佛所说。踊跃欢喜。退坐而去。
（八五）
如是我闻。一时佛在舍卫国祇树给孤独园。尔时世尊晨朝着衣持钵。阿难从佛向舍卫城。时于粪聚窟中。见夫妻二人。年几老大。柱杖战栗。如老鹳雀。佛遥见已。告阿难言。汝见夫妻二人极为老朽在粪窟中不。阿难白佛言。唯然已见。佛告阿难。如斯老人。若年少时。在舍卫城中。应为第一长者。剃除须发。被服法衣。应得罗汉。若少年时。聚积财钱。应为第二长者。若出家者。剃除须发。被服法衣。应得阿那含。若第三时。聚集钱财。应为第三长者。剃除须发。被服法衣。应得须陀洹。如今老熟。亦不能聚财。不能精勤。亦不得上人法。

尔时世尊即说偈言。

少不修梵行　　亦不聚财宝
犹如老鹳雀　　迻止守空池
不修于梵行　　壮不聚财宝
念壮所好乐　　住立如曲弓

佛说是已。诸比丘闻佛所说。欢喜奉行。
（八六）
如是我闻。一时佛在舍卫国祇树给孤独园。尔时有一老婆罗门。年耆根熟。先于往日。多造众恶。极为粗弊。毁犯所禁。不信福善。不先作福。临终之时。无所依止。往诣佛所。问讯佛已。在一面坐。而白佛言。世尊。我于往日。多造众恶。极为粗弊。毁犯所禁。不能修福。又不修善。亦复不能先作福德。临终之时。无所依止。佛言。实如汝语。老婆罗门言。善哉瞿昙。当为我说。使我长夜获于安乐。得义得利。佛言。实如汝说。汝于往日。身口意业。不作善行。毁犯禁戒。不修福德。不能先造。临命终时。作所怙恃。汝于今者。实为衰老。先造众罪。所作粗恶。不造福业。不修善行。不能先造。可畏之时。所归依处。譬如有人。将欲死时。思愿逃避。入善舍宅。以自救护。如是之事。都不可得。是故今当身修善行。意口亦然。若三业善。临命之时。即是舍宅。可逃避处。

尔时世尊即说偈言。

人生寿命促　　必将付于死
衰老之所侵　　无有能救者
是以应畏死　　唯有入佛法
若修善法者　　是则归依处

佛说是已。第二经无差别。应求归依处。大人宜修善。第三长行别。偈则不同。偈言。

壮盛及衰老　　三时皆过去
余命既无几　　常为老所患
近到阎王际　　婆罗门欲生
二间无住处　　汝都无资粮
应作小明灯　　依凭于精勤
前除于诸使　　不复生老死
（八七）
如是我闻。一时佛在舍卫国祇树给孤独园。尔时有一老婆罗门。往至佛所。问讯佛已。在一面坐。白佛言。世尊。吾今朽迈。往昔已来。造作众恶。未曾作福。未更修善。又所不行离于怖畏救护之法。善哉瞿昙。为我说法。使我命终有所救护。屋宅归依逃避之处。佛告婆罗门。世间炽然。何谓炽然。谓老病死。以是之故。应身修善。口意亦然。汝都不修身口意善。汝今若能于身口意修于善者。即是汝之船济。乃至死时能为汝救护。为汝屋宅。为汝归依逃避之处。

尔时世尊即说偈言。

譬如失火家　　焚烧于屋宅
宜急出财宝　　以置无火处
生老病死火　　焚烧于众生
宜应修惠施　　赈众于贫穷
世间金宝等　　王贼水火侵
死时悉舍离　　无有随人者
施逐人不舍　　犹如坚牢藏
王贼及水火　　无能侵夺者
悭贪不布施　　是名常睡眠
修施济匮乏　　是名为觉悟

佛说是已。诸比丘闻佛所说。欢喜奉行。
（八八）
如是我闻。一时佛在舍卫国祇树给孤独园。尔时乌答摩纳往至佛所。问讯佛已在一面坐。而作是言。瞿昙。我如法乞财。供养父母。又以正理。使得乐处。正理供给。得大福不。佛言。如是供养实得大福。佛言。摩纳。不限汝也。一切如法乞财。又以正理供养父母。正理使乐。正理供给。获无量福。何以故。当知是人梵天即在其家。若正理供养父母。是阿阇梨即在其家。若能正理供养父母。正理得乐。一切皆遥敬其家。若能正理供养父母。正理使乐。正理供给。当知大天即在其家。若能正理供养父母。正理与乐供给。当知一切诸天即在其家。何以故。梵天王由正理供养父母故。得生梵世。若欲供养阿阇梨者。供养父母。即是阿阇梨。若欲礼拜。先应礼拜父母。若欲事火。先当供养父母。若欲事天。先当供养父母。即是供养诸天。

尔时世尊即说偈言。

梵天及火神　　阿阇梨诸天
若供养彼者　　应奉养二亲
今世得名誉　　来世生梵天
（八九）
如是我闻。一时佛在舍卫国祇树给孤独园。尔时有一摩纳。名优北伽。往诣佛所。稽首问讯。在一面坐。白佛言。世尊。婆罗门如法乞财。聚设大祀。教他设祀。如是之祀。为当作祀。为当不作。尔时世尊说偈答言。

马脂及人脂　　牛脂并美食
吸风开祀门　　此六名大祀
作业虽广大　　仙圣所毁呰
牂羊及羖羊　　牛王诸小牛
一切杀生类　　此不为正祀
如是是邪祀　　众圣所不过
若设正祀者　　终不恼群生
不害有生命　　设祀断诸有
是名为正祀　　若设如是祀
大仙必往彼　　施及祀场余
宜与彼应供　　清净心惠施
时施施何处　　当施胜福田
云何胜福田　　所谓修梵行
若能如是施　　斯名广大祀
设如是大祀　　以如法聚财
净水手自与　　若能如是施
诸天生信敬　　名为自他利
必获大果报　　如是设大祀
唯有智者能　　能生于净信
亦得心解脱　　恼害不能加
得世间众乐　　得生于胜处
是名为智者　　所设之大祀

佛说是已。优北伽摩纳闻佛所说。欢喜而去。
（九○）
如是我闻。一时佛在舍卫国祇树给孤独园。时有摩纳。名优北伽。往诣佛所。稽首问讯。在一面坐。白佛言。世尊。婆罗门如法乞财。聚敛大祀。教他设祀。如是之祀。为当作祀。为当不作。尔时世尊说偈答言。

施设大祀具　　不扰害群生
若能如是祀　　所作皆清净
是名祀深隐　　梵行者所受
现于世间中　　名闻极远者
远离于战诤　　如是祀可赞
诸佛所称善　　祀及祀之道
以清净惠施　　宜施彼应供
施时施何处　　斯名广大祀
诸天所信敬　　以如法聚财
净水手自与　　若能如是祀
名为自他利　　必获大果报
如是之大祀　　唯有智者能
能生于净信　　亦得心解脱
恼害不能加　　得世间最乐
得生于胜处　　名为有智者

佛说是已。优北伽闻佛所说。欢喜而去。
（九一）
如是我闻。一时佛在舍卫国祇树给孤独园。尔时有一摩纳。名曰佛移。往诣佛所。稽首问讯。在一面坐。白佛言。世尊。为有几法教在家人处于家中。得现报利。并得利乐。佛告摩纳。有四法。使在家人。得现世报。获利益乐。何谓为四。一能精勤。二能守护诸根。三得善知识。四正理养命。云何精勤。随所作业。家计资生。或为王臣。或为农夫。或复治生。或复牧人。随其所作。不惮劬劳。寒暑风雨。饥渴饱满。蚊虻蝇蜂。虽有勤苦。不舍作业。为成业故。终不休废。是名精勤。云何名为守护诸根。若族姓子。如法聚财。设有方计。不为王贼水火之所劫夺。怨憎之处悉不得侵。不生恶子。是名守护。云何名为近于善友。若族姓子。近于善友。而此善友资性贤良。终不奸盗。亦不放逸饮酒醉乱。吐出实言。不为欺诳。与如此人。共为亲友。未生忧恼能令不生。已生忧恼能使灭除。未生喜乐能使得生已生喜乐能使不失。是名善友。云何名为正理养命若族姓子。知其财物。量其多少。节其财用。入多于出。莫苟轻用。譬如有人食优昙果初食之时。树上甚多。既食之已醉眠七日。既醒悟已。方觉失果。宜处以理。奢俭得中。若有钱财。不能衣食。不能惠施。极自俭用。众人咸言。如此之人死如狗死。宜自筹量。不奢不俭。是名正理养命。摩纳复白佛言。修何等法。令在家人现受其利。后世得福。佛告摩纳。有四种法。能获福报。何谓为四。所谓信戒及施闻慧。云何名戒。能行不杀。乃至不饮酒。云何名施。施沙门婆罗门。师长父母。贫穷之者。乞与衣食床敷卧具。病瘦医药。种种所须。尽能惠与。名之为施。云何闻慧。如实知苦。知苦谛。如实知习。知习谛。如实知道。知道谛。如实知灭。知灭谛。是名闻慧具足。尔时世尊即说偈言。

精心修事业　　勤守护不失
亲近于善友　　能正理养命
信戒施闻慧　　除断于悭贪
若能如是者　　速获清净道
如是八种法　　能得现利喜
于未来之世　　亦得天上乐

佛说是已。佛移摩纳闻佛所说。欢喜奉行。
（九二）
如是我闻。一时佛在弥絺罗国庵婆罗园。尔时婆私吒婆罗门女。新丧第六子。为丧子故。心意错乱。裸形狂走。渐走不已。至弥絺罗庵婆罗园。尔时世尊与无央数大众围绕说法。时婆私吒婆罗门女遥见世尊。还得本心。惭愧蹲地。佛告阿难。与其郁多罗僧。汝可将来。我为说法。阿难受敕。即与郁多罗僧。婆私吒婆罗门女。寻取衣着。往诣佛所。头面礼足。尔时世尊为婆罗门女。宣种种法。示教利喜。如昔诸佛。为说法要。施论戒论。生天之论。欲为不净苦恼之本。出要为乐。

尔时世尊广为说法。知彼至心欲离盖缠。为说四谛苦习灭道。此婆私吒女。聪明解悟。闻法能持。譬如净白氎易受染色。婆私吒女即于坐上。见四真谛。见法到法。知法度疑彼岸。自已证法。不随他教。信不退转。于佛教法。得无所畏。即从坐起。合掌礼佛。白佛言。世尊。我今已得度于三恶。尽我形寿。归依三宝。为优婆夷。尽寿不杀。清净信向。不盗不邪淫。不妄语不饮酒。亦复如是。时彼妇女。闻法欢喜。礼佛而去。更于异时。婆私吒丧第七子。心不愁忧。亦不苦恼。亦不追念裸形狂走。

尔时其夫婆罗突逻阇说偈问言。

汝昔丧子时　　追念极荼毒
愁忆缠心情　　弥时不饮食
今者第七子　　遇患而命终
汝备为慈母　　何故不哀念

时婆私吒即便说偈答其夫言。

从无量劫来　　受身无涯际
由于恩爱故　　子孙不可计
处处皆受身　　丧失亦非一
生死旷路中　　受苦无穷已
我了于生死　　往来之所趣
是故于今者　　都无哀念情

其夫婆罗门复说偈言。

如汝所说者　　自昔未曾有
于谁得解悟　　而能忘所忧

时婆私吒复以偈答。

婆罗门当知　　往日三佛陀
于彼弥絺罗　　庵婆罗园中
说断一切苦　　并与尽苦道
修八圣道分　　安隐得涅槃

时婆罗门复说偈言。

我今亦欲诣　　庵婆罗园中
咨问彼世尊　　除我念子苦

时婆私吒复说偈言。

佛身真金色　　圆光遍一寻
永断众烦恼　　超度生死流
如是大导师　　能调伏一切
众生咸蒙化　　故号为真济
汝今宜速往　　诣彼世尊所

时婆罗门闻妇所说。欢喜踊跃。即时严驾。诣彼园中。遥见世尊。威光显赫。倍生恭敬。到已顶礼。在一面坐。尔时世尊以他心智。观察彼心。知其殷重。即时为说苦习灭道及八正道。如此等法。能至涅槃。

时婆罗门闻是法已。悟四真谛。已得见法。寻求出家。佛即听许。既出家已。修不放逸。于三夜中。具得三明。佛记彼人得阿罗汉。是故更名为善生也。已得三明。敕其御者婆罗提言。汝可乘于所驾宝车还归于家。语婆私吒。汝于我所。可生随喜。所以者何。佛今为我说四谛法。又蒙出家。获于三明。是故于我应生净信。时婆罗提乘车还家。时婆私吒见车已还。问御者言。彼婆罗门见于佛不。御者白言。婆罗门即于坐上。见四真谛。既见四谛。求索出家。佛听出家。得出家已。于三夜中。获阿罗汉。尔时其妇语御者言。汝今能传是善消息。当赐汝马及千金钱。御者白言。我今不用马及金钱。我欲愿往诣佛所听受妙法。

婆私吒言。汝若如是实为甚善。若汝出家速能获得阿罗汉道。婆私吒语其女言。汝善治家。受五欲乐。我欲出家。女孙陀利即白母言。我父尚能舍五欲乐。出家求道。我今亦当随而出家。离念兄弟眷恋之心。如大象去小象亦随。我亦如是。当随出家。执持瓦钵。而行乞食。我能修于易养之法。不作难养。婆私吒言。汝所欲者真为吉善。所愿必成。我今观汝不久必当得尽于欲离诸结使。时婆罗门婆罗阇婆私吒。并孙陀利。悉共相随。俱时出家。皆得尽于诸苦边际。
（九三）
如是我闻。一时佛在毗舍离国大林之中。尔时如来着衣持钵。入城乞食。食讫摄其衣钵。并复洗足。坐一树下。住于天住。时有一婆罗门。名郁凑罗突逻阇。失产乳牛。遍处推求。经于六日。不知牛处。次第求觅。趣大林中。遥见如来。在树下坐。容貌殊特。诸根寂定。心意恬静。获于最上调伏之意。如似金楼。威光赫然。见是事已。往诣佛所。即于佛前。而说偈言。

云何比丘乐独静　　如是思惟何所得

尔时世尊说偈答言。

我于诸得失　　都无有愁忧
汝莫谓于我　　与汝等无异

时婆罗门复说偈言。

此中真是梵住处　　实如比丘之所说
我欲论我家中事　　唯愿少听我所说
沙门汝今者　　宴坐林树间
亦无有失牛　　六日之忧苦
当知此沙门　　真为寂然乐
汝亦不种稻　　何忧于灌水
亦不忧稻穗　　有出不出者
如是等众苦　　汝今久舍离
亦不种胡麻　　又不恐荒秽
汝亦无如是　　耘耨之苦恼
当知彼沙门　　实为寂然乐
我家有草敷　　敷来经七月
中有众毒虫　　蝎螫生苦恼
汝无如是事　　沙门为快乐
汝无有七子　　[怡-台+龍]悷难教授
举贷负他债　　汝无如是事
沙门为快乐　　汝又无七女
或有产一子　　或有无子者
丧夫来归家　　无有如是事
当知沙门乐　　亦无诸债主
晨朝来至门　　债索所负者
无有如是事　　沙门为快乐
汝无有朽舍　　遍中诸空器
鼷鼠在中戏　　蹚触出音声
扰乱废我睡　　通夕不得眠
汝无有恶妇　　丑陋目黄睛
中夜强驱起　　日夕常骂詈
或说家寒苦　　或云负他债
沙门无此事　　当知为快乐

尔时世尊复说偈言。

婆罗门当知　　汝言为至诚
无贼偷我牛　　已经于六日
无有如斯事　　真实为快乐
我实无稻田　　而生乏水想
又不忧稻穗　　有出不出者
我无如是苦　　常知为快乐
我无胡麻田　　生草而荒秽
我无如是事　　真实名为乐
我实无草敷　　经历于七月
又无毒虫出　　蝎螫家眷苦
我无如是事　　真实为快乐
我无有七子　　[怡-台+龍]悷而难教
各自而债负　　为他所敦蹙
我又无七女　　或产不产者
丧夫还归家　　我无如此苦
我亦无债主　　晨朝来扣门
征索所负物　　又亦无朽舍
满中诸空器　　鼷鼠戏其中
蹚触出音声　　扰乱废我睡
竟宿不得眠　　亦无有恶妇
黄眼而丑陋　　中夜强驱起
日夕常骂詈　　或说家贫苦
或云负他债　　都无如斯苦
真实为快乐　　婆罗门当知
汝不断爱憎　　不得免是苦
断欲离诸爱　　然后得快乐

尔时世尊。为婆罗门。种种说法示教利喜。广说如上。乃至尽诸有结不受后有。时尊者郁凑罗突逻阇。得阿罗汉得解脱乐。踊跃欢喜。而说偈言。

今我极喜乐　　大仙所说法
闻法得解悟　　都无诸取舍
不虚见世尊　　遇佛获道果
（九四）
如是我闻。一时佛在娑罗婆罗门聚落。尔时世尊。于其晨朝。着衣持钵。欲入娑罗聚落乞食。有非时云起。天降于雨。如来避雨至彼聚落。时聚落中。婆罗门长者共集论处。遥见佛来咸作是言。剃发道人知何等法。佛闻其言即告之曰。汝婆罗门。有知法者不知法者。刹利居士。亦复如是。

尔时世尊。即说偈言。

终不于亲友　　令其生屈伏
王者亦不取　　不应伏者伏
妻不求夫伏　　父母衰老至
子应致敬养　　不宜生勃逆
无有众聚处　　而无贤良人
无有善丈夫　　而不说法语
断于贪嗔痴　　所说皆如法

时诸婆罗门言。汝善知婆罗门法。来入此众。即时敷座请佛就座。为我说法。我等乐听。尔时世尊。入其众中。坐其座上。为说种种法。示教利喜。而说偈言。

若默无所说　　莫知其愚智
要因于言说　　然后乃别知
若说妙法者　　说法趣涅槃
是以应言说　　炽然于法灯
已立仙圣幢　　皆由于言说
言说即圣幢　　是以不应嘿

佛说是已。从坐而去。
（九五）
如是我闻。一时佛游拘萨罗。尔时彼国有婆罗门。名曰天敬。其聚落中。有止客舍。尔时尊者优波摩那。为佛侍者止客舍中。如来于时。微患风动苦于背痛。尊者优婆摩那。着衣持钵。诣天敬婆罗门家。尔时天敬。在于门中剃发而坐。彼婆罗门遥见尊者。即说偈言。

落发服法衣　　手中执应器
住立我门侧　　将欲何所求

时尊者优波摩那以偈答言。

大罗汉善逝　　牟尼患背痛
须少燸药水　　故来从汝乞

时婆罗门。即取钵盛满苏油。黑石蜜一箧。燸药水一车。而以与之。尔时尊者。既得之已。赍诣佛所。即以此油并燸药水洗涂佛身。饮黑蜜浆背痛即愈。时天敬婆罗门。于后日朝。往诣佛所。问讯世尊在一面坐。尔时世尊。以偈问婆罗门言。

云何婆罗门　　行婆罗门法
施何获大果　　何者是施时
于何福田中　　获得于胜报

时婆罗门复以偈答言。

有多教学者　　多闻能总持
父母真正净　　颜容悉端严
如是等名为　　三明婆罗门
若施如斯处　　能获大果报
随时施衣食　　是名胜福田

时婆罗门复以偈问佛。

瞿昙说何种　　名为婆罗门
云何为三明　　施何得大果
何者是施时　　云何胜福田

尔时世尊以偈答言。

明知于三世　　见人天恶趣
得尽于生死　　并获诸神通
心智得解脱　　是谓为三明
施彼得大果　　是名胜福田

时天敬婆罗门。闻佛所说。欢喜而去。
（九六）
如是我闻。一时佛游拘萨罗国夜止娑罗林。尔时有一婆罗门。近林耕殖由晨行田。因到佛所。白佛言。世尊。我近林耕故乐此林。汝今亦乐此娑罗林。将非此中而耕种耶。时婆罗门。即说偈言。

汝将欲种殖　　而乐此林耶
无侣喜空寂　　以此林乐耶

尔时世尊说偈答曰。

我于斯林中　　都无有所作
拔断其根本　　一切尽枯摧
于林而无林　　已得出于林
我永弃所乐　　禅定断染着

时婆罗门复说偈言。

汝实名佛陀　　于诸世间尊
善能灭诸结　　离于诸畜积
世间之最上　　尽后有边际
汝倾欲华幢　　故号为世尊

婆罗门。说是偈已。欢喜而去。
（九七）
如是我闻。一时佛游拘萨罗国。在娑罗林。时有一婆罗门。去林不远。五百摩纳。从其受学。时彼婆罗门。每念世尊如来何时来游此林。当往咨问。释我疑滞。时婆罗门。遣诸摩纳。诣林采薪。欲以祀火。时诸摩纳。既至林已。见于如来。在树下坐。端正殊特。容貌和奕。如真金楼。晖光赫然。时诸摩纳。睹如来已。寻负薪归。白其师言。和上昔日。每思见佛。今者如来。近在此林。若欲见者。宜知是时。时婆罗门。闻是语已。即诣佛所。问讯起居。在一面坐。即说偈言。

深林极茂盛　　其中甚可畏
何故独宴坐　　修禅无惧心
又无众音乐　　可以娱自身
云何乐闲居　　实为未曾有
汝为求大梵　　世界自在主
为求于帝释　　三十三天尊
何故乐独处　　可畏深林中
常修于苦行　　将欲何所求

尔时世尊说偈答言。

著有所欲者　　多怀诸疑惑
于无数境界　　各各生染着
一切诸结使　　皆因无智起
我断无智根　　吐结欲埿干
悉断于志求　　亦无诸谄曲
于诸善法中　　证知得清净
正得无上道　　修禅离欲者

尔时婆罗门复说偈言。

我今稽首礼　　归依牟尼尊
于诸禅自在　　解悟无量觉
于天人中尊　　具三十二相
端正无与等　　犹彼雪山王
于林得解脱　　而不着于林
清净解脱者　　无生拔毒箭
如来所说法　　于诸论中上
言说最第一　　人中师子吼
敷演四真谛　　广度于一切
自离于大苦　　亦度诸群生
咸今得安乐　　愿为说此法
我今归命礼　　得度于彼岸
离诸怖畏者　　善来住此林
今我得值遇　　天人大导师
能除灭众生　　一切诸苦恼

尔时婆罗门。说是偈已。欢喜而去。
（九八）
如是我闻。一时佛游拘萨罗国。尔时世尊。止于孙陀利河岸。时彼岸侧。有住婆罗门。往诣佛所。问讯已讫。在一面坐。即白佛言。汝欲入此河中浴耶。佛问之曰。入此河浴有何利益。婆罗门言。今此河者古仙度处。若入洗浴能除众恶清净鲜洁。名为大吉。佛闻是已。即说偈言。

非彼孙陀利　　得闭及恒河
竭阇婆钵提　　入是诸河浴
终不能洗除　　已作之恶业
大力钵健提　　并与愚下劣
设共于中洗　　乃至百千年
终不能除恶　　烦恼之垢秽
若人心真净　　具戒常布萨
能修净业者　　常得具足戒
不杀及不盗　　不淫不妄语
能信罪福者　　终不嫉于他
法水澡尘垢　　宜于是处洗
虽于孙陀利　　竭阇等诸河
此皆是世水　　饮之及洗浴
不能除垢污　　并祛诸恶业
饮浴何用为　　实语而调顺
舍嗔不害物　　此是真净水
若入净戒河　　洗除诸尘劳
虽不除外秽　　能祛于内垢
凶崄残害者　　婴愚造诸恶
如是等不净　　秽污垢恶者
水正洗身垢　　不能除此恶

时婆罗门。闻佛所说赞言。善哉善哉。诚如所言。夫洗浴者。能除身垢。为恶业者。非洗能除。
（九九）
如是我闻。一时佛游拘萨罗孙陀利河岸。尔时世尊。新剃须发宿彼河岸。后夜早起以衣覆头。正身端坐系念在前。时彼河岸有祀火婆罗门。祀火之法。余应施与诸婆罗门。于天欲晓即持祀余。求婆罗门。欲以施之。过值于佛。尔时世尊。闻其行声。即发却覆。[口*磬]咳出声。此婆罗门。既见佛已。而作是言。此非婆罗门。乃是剃发道人。寻欲回还。复作是念。夫剃发者。不必沙门。婆罗门中亦有剃发。我当至彼问其因缘所生种姓。时婆罗门。即至佛所问讯言。汝生何处。为姓何等。

尔时世尊。以偈答言。

不应问生处　　宜问其所行
微木能生火　　卑贱生贤达
亦生善调乘　　惭愧为善行
精勤自调顺　　度韦陀彼岸
定意收其心　　具足修梵行
晨朝应施与　　祠祀之遗余
汝今婆罗门　　若欲修福者
宜当速施与　　如是善丈夫

时婆罗门说偈答言。

我今遇善祀　　此处真祀火
我今观察汝　　实度韦陀岸
昔来祠祀残　　每施与余人
未曾得如汝　　胜妙可施处

婆罗门。即以此食。奉上世尊。佛不为受。即说偈言。

先无惠施情　　说法而后与
如斯之饮食　　不应为受取
常法封如是　　故我不应食
所以不受者　　为说法偈故
现诸大人等　　尽灭于烦恼
应以众饮食　　种种供养之
欲求福田者　　斯处亦应施
若欲为福者　　我即是福田

时婆罗门。重白佛言。今我此食当施与谁。佛言。我不见世间沙门婆罗门若天若魔若梵能受是食正理消化。无有是处。佛言。宜置于彼无虫水中。时婆罗门。受佛教已。即持置彼无虫水中烟炎俱起[淴-勿+(句-口+夕)][淴-勿+(句-口+夕)]作声。时婆罗门。见是事已。生大惊怖。身毛为竖。以惊惧故。更采取薪。以用祀火。尔时世尊。即到其所。而说偈言。

汝齐整薪燃　　谓为得清净
薄福无智人　　乃然于外火
婆罗门应当　　弃汝所燃火
宜修内心火　　炽然不断绝
增广如是火　　斯名为真祀
数数生信施　　汝应如是祀
汝今憍慢重　　非车所能载
嗔毒犹如烟　　亦如油投火
舌能炽恶言　　心为火伏藏
不能自调顺　　云何名丈夫
若以信为河　　戒为津济渡
如是清净水　　善人之所赞
若入信戒洗　　即汝毗陀咒
能灭众恶相　　得度于彼岸
以法用为池　　瞿昙真济渡
清洁之净水　　善丈夫所贵
诸能洗浴者　　毗陀功德人
身体不污湿　　得度于彼岸
实语调诸根　　隐藏于三业
具修于梵行　　忍惭愧最上
信向质直人　　斯是法洗浴
是故汝今者　　应当如是知

时婆罗门闻佛所说。弃事火具即起礼佛。合掌白言。唯愿听我于佛法中出家受具。得为比丘入于佛法修于梵行。佛即听许。令得出家受具足戒。时彼尊者。勤修克己专精独一。乐于闲静离于放逸。不乐亲近出家在家。所以者何。此族姓子。剃除须发服于法衣。正信出家。为修无上梵行。现在知见自身证故。时此比丘。修集定慧。得罗汉果。尽诸有漏。梵行已立。所作已办。不受后有。
（一○○）
如是我闻。一时佛在舍卫国祇树给孤独园。尔时有一髻发婆罗突逻阇婆罗门。往诣佛所。问讯已讫。在一面坐。即说偈言。

外发悉被髻　　内有髻发不
世间发所髻　　谁有能除者

尔时世尊复说偈言。

明智竖立戒　　心修于智慧
专精能勤学　　年少除髻发

时婆罗门复说偈言。

外发悉被髻　　内有髻发不
世间发所髻　　谁能断除者

尔时世尊复说偈言。

眼耳鼻舌身　　及与于意法
名色都无余　　心意尽灭度
若能如是者　　断除于髻发
旃陀、婆私吒　　失牛、讲集处
天敬娑罗林　　聚薪、二孙陀
一髻发为十
