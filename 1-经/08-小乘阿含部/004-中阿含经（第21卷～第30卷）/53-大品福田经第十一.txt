
我闻如是：一时，佛游舍卫国，在胜林给孤独园。
尔时，给孤独居士往诣佛所，稽首佛足，却坐一面，白曰：“世尊，世中为有几福田人?”
世尊告曰：“居士，世中凡有二种福田人。云何为二？一者、学人，二者、无学人。学人有十八，无学人有九。居士，云何十八学人？信行、法行、信解脱、见到、身证、家家、一种、向须陀洹、得须陀洹、向斯陀含、得斯陀含、向阿那含、得阿那含、中般涅槃、生般涅槃、行般涅槃、无行般涅槃、上流色究竟，是谓十八学人。居士，云何九无学人？思法、升进法、不动法、退法、不退法、护法（护则不退，不护则退）、实住法、慧解脱、俱解脱，是谓九无学人.”
于是，世尊说此颂曰：

“世中学、无学，可尊可奉敬，
彼能正其身，口意亦复然，
居士是良田，施彼得大福.”

佛说如是，给孤独居士及诸比丘闻佛所说，欢喜奉行。
