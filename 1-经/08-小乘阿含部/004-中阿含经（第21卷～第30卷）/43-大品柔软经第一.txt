
我闻如是：一时，佛游舍卫国，在胜林给孤独园。
尔时，世尊告诸比丘：“自我昔日出家学道，为从优游、从容闲乐、极柔软来。我在父王悦头檀家时，为我造作种种宫殿，春殿、夏殿及以冬殿。为我好游戏故，去殿不远，复造种种若干华池，青莲华池、红莲华池、赤莲华池、白莲华池。于彼池中植种种水华，青莲华、红莲华、赤莲华、白莲华，常水常华，使人守护，不通一切。为我好游戏故，于其池岸植种种陆华，修摩那华、婆师华、薝蔔华、修揵提华、摩头揵提华、阿提牟多华、波罗头华。
“为我好游戏故，而使四人沐浴于我；沐浴我已，赤旃檀香用涂我身；香涂身已，著新缯衣，上下、内外、表里皆新，昼夜常以伞盖覆我——莫令太子夜为露所沾，昼为日所灸。如常他家粗[麩-夫+黃]、麦饭、豆羹、姜菜，为第一食，如是我父悦头檀家最下使人，粳粮肴馔为第一食。复次，若有野田禽兽，最美禽兽，提帝逻惒吒、劫宾阇逻、奚米何犁泥奢施罗米，如是野田禽兽，最美禽兽，常为我设如是之食。
“我忆昔时父悦头檀家，于夏四月升正殿上，无有男子，唯有女妓而自娱乐，初不来下。我欲出至园观之时，三十名骑，简选上乘，卤簿前后，侍从导引，况复其余？我有是如意足，此最柔软。
“我复忆昔时看田作人止息田上，往诣阎浮树下，结跏趺坐，离欲、离恶不善之法，有觉、有观，离生喜、乐，得初禅成就游。我作是念：‘不多闻愚痴凡夫自有病法，不离于病，见他人病，憎恶薄贱，不爱不喜，不自观己。’我复作是念：‘我自有病法，不离于病，若我见他病而憎恶薄贱，不爱不喜者，我不宜然，我亦有是法故。’如是观已，因不病起贡高者，即便自灭。我复作是念：‘不多闻愚痴凡夫自有老法，不离于老，见他人老，憎恶薄贱，不爱不喜，不自观己。’我复作是念：‘我自有老法，不离于老，若我见他老而憎恶薄贱，不爱不喜者，我不宜然，我亦有是法故。’如是观已，若因寿起贡高者，即便自灭。不多闻愚痴凡夫为不病贡高豪贵放逸，因欲生痴，不行梵行；不多闻愚痴凡夫为少壮贡高豪贵放逸，因欲生痴，不行梵行；不多闻愚痴凡夫为寿贡高豪贵放逸，因欲生痴，不行梵行.”
于是，世尊即说颂曰：

“病法老法，及死亡法，
如法自有，凡夫见恶。
若我憎恶，不度此法，
我不宜然，亦有是法。
彼如是行，知法离生，
无病少壮，为寿贡高，
断诸贡高，见无欲安。
彼如是觉，无怖于欲，
得无有想，行净梵行.”

佛说如是，彼诸比丘闻佛所说，欢喜奉行。
