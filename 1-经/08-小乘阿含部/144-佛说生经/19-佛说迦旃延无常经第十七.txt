
闻如是。一时佛游阿和提国。尔时贤者迦旃延告诸比丘。诸贤者听。一切合会。皆当离别。虽复安隐。会致疾病。年少当老。虽复长寿。会当归死。如朝露花。日出即堕。世间无常。亦复如是。年少强健。不可常存。譬如日出照于天下。不久则没。如是。贤者。合会有别。人生有死。兴盛必衰。一切万物。皆归无常。坏败归尽。如树果熟。寻有堕忧。万物无常。亦复如是。合会有离。兴者必衰。譬如陶家作诸瓦器。生者熟者。无不坏败。如是。贤者。合会有离。兴者必衰。生者有死。恩爱离别。所求所慕。不得如意。尔时则有恶应变怪现矣。其病见前。诸相危熟。身得疾病。命转向尽。骨肉消减。已失安隐。得大困疾。懊恼叵言。体适困极。水浆不下。医药不治。神咒不行。假使解除无所复益。医见如是。寻退舍去。最后命尽。至于鞭[革*亢]。与于凶危。若使为变。命欲尽时。则有六痛。遭于苦毒。鞭[革*亢]之恼。众患普集。己所不欲。自然来至。转向抒气。或塞不通。但有出气。无有入气。出息亦极。入息亦极。诸脉欲断。失于好颜。卧起须人。人常饮饲。虽得医药糜粥含之。必复苦极。不能消化。欲捉虚空。白汗流出。声如雷鸣。恶露自出。身卧其上。归于贱处。命尽神去。载出野田。或火烧之。身体臭腐。无所识知。飞鸟所食。骨节支解。头项异处。连筋断节。消为灰土。一切无常。当是之时。身为所在。头足手脚。为何所处。初始死时。出在冢间。父母兄弟妻子皆共逐之。亲厚知识。亦复如是。啼哭愁忧。悲哀呼嗟。椎胸殟悯。葬埋已讫。各自还归。亦不能救。身独自当之。弃捐在地。犹如瓦石。不闻声香味。细滑亦不见。色及与五欲。无所识知。以是之故。知身无常。孝顺供养父母。恭敬沙门诸道士。布施持戒斋肃守禁修行。起住迎逆。稽首作礼。叉手自归。今诸贤者。谛省察此。当念无常、苦、空．非身。于是说偈曰。

已见如此大恐惧　　计求人身甚难得
当行精进救头火　　除诸勤苦立大安
往古佛时值不闲　　莫计吾我及放逸
得无遇此无量苦　　生死之患地狱酷
志在爱欲无为恶　　伏诸根本故说此
无得念恶及诸想　　得至寂然如坏贼
无得念言是我所　　于是无我亦无吾
无得不尊自谓势　　摄身诸事伏其心
常当羞惭知身时　　抒弃躯命无所著
无得长夜在恶趣　　慎莫为此遭是患
勿复往至阎罗界　　常当孝顺供二亲
积累功德为后护　　因是疾得贤圣路
勿求众安而犯恶　　无承邪教为卒暴
观察此以常兴施　　弃捐爱欲诸瑕秽
然后当求于父母　　妻子亲属及知友
常承佛教不违命　　将无不值就后世
假使疾病求父母　　妻子亲属及知友
欲令救护不能得　　功德智慧后世明

贤者迦旃延。为诸比丘。说法如此。比丘欢喜。则时受教。
