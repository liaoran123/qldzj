
闻如是。一时佛游舍卫祇树给孤独园。与大比丘众千二百五十人俱。尔时佛告诸比丘。调达凶危。横见嗟叹者。不得其理。拘迦利比丘。嗟叹调达。调达亦复叹拘迦利比丘。其彼二人。横相嗟叹。无义无理。诸比丘闻。往白世尊。唯然大圣观拘迦利比丘。因依正典。缘法律教。以信出家。而为沙门。横叹调达。以非为是。不得义理。又彼调达。嗟叹拘迦利比丘。以非为是。以是为非。佛告诸比丘。今此辈愚騃之等。不但今世横相嗟叹以非为是以是为非。前世亦然。乃往过去久远世时。黄门命过。亲里即取弃樗树间。彼时蛊狐乌鸟。来食其肉。时共相嗟叹。树间乌为狐说偈曰。

君体如师子　　其头如仙人
脂犹鹿中王　　善哉如好华

于时蛊狐。即树间。以偈赞曰。

谁尊在树上　　其慧第一最
其明昭十方　　如积紫磨金

于时乌。以偈报。颂曰。

君则大师子　　欲见君故来
君脂如鹿王　　善哉得利义

蛊狐复以偈报。颂曰。

诚信实相知　　俱相叹至诚
合积紫磨金　　所问服食此

尔时去彼不远。有大仙人。处于闲居。净修为道。闻狐及乌转共相誉。心自念言。彼等之类。横相咨嗟。彼言皆虚。无一诚实。以偈问曰。

吾久见所兴　　至此俱两舌
自藏于树间　　俱食于人肉

于时乌瞋恚。以偈报仙人。

师子及孔雀　　共食于禽肉
于彼髡灭头　　次第而求活

仙人以偈答曰。

樗树臭下极　　一切鸟所恶
众鹿所依因　　弃死黄门身
汝辈下贱物　　俱来聚会此
食于黄门身　　自称为上人

佛告诸比丘。欲知尔时蛊狐者调达是。乌者拘迦利是。仙人者则菩萨是。尔时俱共相叹。以非为是。以是为非。于今亦然。
