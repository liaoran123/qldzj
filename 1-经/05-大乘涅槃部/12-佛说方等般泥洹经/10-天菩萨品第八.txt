
尔时，贤者阿那律啼泣悲哀，便说是偈言：

“好如月盛住虚空， 若日柔软千光明，
譬火摩尼照一切， 世尊不复入教授。
谁当复护诸世间？无央数人流生死，
一切世间复盲冥， 用世尊入树间故。
一切三界群生类， 诸所得安及快乐，
悉蒙佛法及尊僧， 用荷哀伤得抚养。
善释师子巧医王， 疗治忧苦度彼岸，
勉济一切诸勤苦， 法王入于双树间。
一切世间当狂乱， 用不见佛释师子，
除无央数淫怒痴， 人民眄眩顿躄地。
天中之天灭生死， 金翅龙鸟皆归命，
鬼阿须伦摩睺勒， 世尊去后皆堕冥。
无有淫欲离慢尘， 照四方明为已灭，
一切世间当大冥， 佛般泥洹当奈何!”

阿那律说此偈已，应时有诸异天，乘车来者、独乘者、乘象者、乘马车者、在交露车者、在座上者、在殿上者、在窗牖者、在父露帐者、在户上者、在半月上者、在梯陛上者，各从所乘，各从在所下，下已啼泣呼嗟，往诸力士所生地。到佛所稽首佛足，或有天散优钵青莲黄白诸华，或有散杂栴檀，或有天自取宝冠、宝珥、手著之宝及以天衣，持散佛上供养于佛。
于是贤者罗云啼泣悲哀，说偈言：

“功德特异慧无量， 为众所奉开迷乱，
除一切恶勤劳忧， 入于力士所生地。
佛为福地众所仰， 尊为医王灭诸病，
尊相好好如莲华， 尊今寝卧于树间。
佛踰日月诸世间， 无量之曜消天光，
佛为法主过须弥， 度脱亿人勤苦恼，
佛入空法寂无有， 第一无想度彼岸，
尊弃一切世间愿， 法王已入诸树间。
世尊之眼灭世冥， 三达无碍去来今，
佛为导师度生死， 佛用哀故寝树间。
尊师子吼出妙声， 佛所语明如月照，
佛软音响众喜乐， 佛用哀故寝树间。
贤者罗云赞十力， 即便眄眩寻躄地，
于地婉转自擗扑， 法王加哀莫泥洹.”

尊者罗云说此偈已，应时东方不可议无央数不可称无崖际世界诸佛天中天国，不可计无央数不可思议无有限诸菩萨，启辞诸佛来至此刹，欲见如来般泥洹及诸大会菩萨，欲见如来稽首跪拜承事供养。诸菩萨来所经世界无数无量，一切天宫天伎乐不鼓自鸣，雨于天香天华。彼诸世界诸天子，有大德学大乘者，及诸天王、龙王、鬼神阿须伦王、迦留罗王、甄陀罗王、摩睺勒王，皆侍从诸菩萨来供养者。菩萨以诸宝自庄校来者，或以天子被服来者，或以第六天子被服来者，或以梵天被服来者，或以自在天子被服来者，或以善化天子被服来者，或以兜术天子被服来者，或以天帝释被服来者，或以日天子被服来者，或以月王被服来者。有菩萨入摩尼宝殿舍中结跏趺坐来者，或入摩尼宝宫中坐来者，或入摩尼宝交露帐中坐来者。复有菩萨入香殿香宫香交露帐中，结跏趺坐来者，或入紫磨金殿，或入一切宝殿，或入一切宝交露帐中，结跏趺坐来者。复有菩萨入赤栴檀殿，入一切栴檀殿舍中，结跏趺坐来者。复有菩萨入七宝华殿，或入月光焰明踰日月摩尼宝殿，或入如意宝珠殿，或入如意宝珠宫，或入如意摩尼宝交露帐中，结跏趺坐来者。
诸菩萨以三十二相庄严其身，有无数光明不可思议之光曜，无数广大光明。其光明除一切人勤苦，令一切得善想光明，除一切地狱、饿鬼、畜生光明，将一切诣善道光明，令身有福功德相，端正姝好见者欢喜，爱其色则无与等者，其色为一切所观视，有梵声柔软音响、令诸道欢喜音、恐诸魔音、益一切人音、出诸法诸福德音、灭除一切恶出无量法明音。彼有菩萨大士，雨诸宝天华遍三千大千世界，往诣如来或雨衣者、或雨璎珞庄饰者、或雨盖者、或雨幡彩者、或雨杂栴檀者、或雨紫磨金者、或雨莲华者、或雨如意珠者、或雨踰天所有诸宝者，遍三千大千世界下诣如来。或有菩萨化作诸宝庄饰盖如三千大千世界，踰诸天宝用供养如来。或有菩萨以诸璎珞庄严如三千大千世界，化作莲华、细根、青琉璃、砗磲、琥珀、吉祥藏宝，以为车如意珠车皆悉周遍，焰光珠摩尼黄金以一切为庄饰。或有化作一宫殿如三千大千世界，或有化作踰天诸宝交露帐如三千大千世界，以焰光珠黄金一切为庄校。或有化作清净处，如三千大千世界甚大，不可计、无央数、不可思议、无有量、无崖底，所化乃如是，以供养如来无所著等正觉。八方上下来如是，不可计、不可数、不可思议、无有量诸菩萨来供养佛。
是诸菩萨皆同时前，稽首佛足绕世尊三匝。各从其所方来，化作大莲华师子座，诸宝焰光珠黄金为庄校座。一一菩萨各为佛于双树间化作师子座，以无量清净踰天衣敷其上，以无央数种种色、无量色、不可计色、不可计亿那术百千色，踰天上诸所有以为庄校，焰光珠、黄金诸宝、紫磨金以为帐而庄严，踰天上香而为芬熏，令诸恶道为善本想，令一切欢喜怡怿。如一菩萨所作庄饰，诸菩萨皆亦如是。一一菩萨各各所化不相杂错。所以者何？寂定无谀谄，于诸法无所著。譬如如意珠于诸尘垢无所染污，学善权方便于诸法所念清净，得诸尊慧法，如身所行口亦如是，为大布施主住于法无所著。是诸菩萨皆叹如来本求道，不可计、无央数、不可量、不可称勤苦行，以义示现。
