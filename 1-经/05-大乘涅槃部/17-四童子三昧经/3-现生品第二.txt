
尔时，世尊从座而起，一切天、人、诸龙、夜叉、乾闼婆、紧那罗、摩睺罗伽、阿修罗、迦楼罗等，百千亿众围绕世尊诣娑罗树林，至已右胁卧师子床。世尊卧彼师子床已，时虚空中即雨天华及天末香，作诸天乐亿百千种，又赍世间种种人华、种种末香、种种涂香、种种音声，供养世尊，植诸善业。各口唱言：“此是世尊多陀阿伽度阿罗诃三藐三佛陀最后而卧，亦是我等最后观见世尊，于彼刹那罗婆牟侯多间.”

是时，东方有一世界名宝鸣主，去此佛刹十千俱致。彼国土中有佛，名曰师子鸣声多陀阿伽度阿罗诃三藐三佛陀。其世界中有一菩萨名善思义，从彼应托来到此土王舍城中摩伽陀国，韦提希子阿阇世王宫内化生，结跏趺坐。彼既生已，说此偈言：

“我从师子吼， 如来刹土来，
闻此有世尊， 释师子在世.”

尔时，空中有一天子，以偈报彼善思义菩萨言：

“今者彼人王， 世尊释师子，
于娑罗双树， 欲入于涅槃.”

说是语已，时善思义菩萨摩诃萨，即便以偈报彼天言：

“难计诸佛刹， 百千俱致数，
我从彼土来， 听释师子法。
值彼欲灭度， 当趣双树间，
我不实空来， 到于斯刹土。
我今已来此， 彼尊当涅槃，
诸天等世间， 悉愁况于我！
一念此不住， 应速见世尊，
勿令我空来， 而不得见佛。
善思义劝谏， 摩伽陀国王，
发哀美善言， 令彼心欢悦。
大王听我语， 大人出世间，
王莫放纵心， 速诣于佛所。
于数千亿劫， 或当一遇时，
今既值彼师， 智者莫空过。
愿王勿疑意， 谓我小儿痴，
我非痴小儿， 王自小儿耳！
贪于世欲乐， 杀父造逆殃，
此是小儿痴， 当堕于恶道。
王近恶知识， 调达斗乱人，
随顺彼逆心， 故杀无过父。
王如法无比， 真是佛子俦，
但以有我心， 无智故兴逆。
如此大恶逆， 恐怖事非轻，
以是王必当， 堕大阿鼻狱！
及佛今现在， 未入涅槃间，
当兴供养心， 佛诸舍利骨。
愿王施欢喜， 我欲诣佛边，
来生此土中， 不为受诸欲。
我以闻本土， 师子鸣如来，
称此大仙人， 犹师子灭度，
欲得奉见故， 来生此土中，
诸刹利宗亲， 一时诣向佛.”

尔时，阿阇世王即以偈告彼童子言：

“力士生地去此遥， 不可轻往须严驾，
童子汝但今夜待， 明整兵马安乐行.”

尔时，善思义童子还复以偈报阿阇世王言：

“大王慎莫生懒惰， 我神通力不思议，
我今若欲过东方， 无量佛刹无限碍。
元从所来佛刹土， 经历无量无有边，
其间佛国如恒沙， 力士生地竟何远?”

尔时，童子从阿阇世怀里而起，徒步而行，发王舍城安庠而出，说此偈言：

“欲睹清净无过佛， 大力能降最胜人，
汝等随我速往见， 及彼释仙未入灭.”

尔时，童子从王舍城徒步出已，当彼刹那罗婆时顷，有于七万二千人众集聚围绕。复有无量无边百亿那由他诸天众，随彼童子往诣佛所，为欲顶礼如来足故。

尔时，世尊作人师子右胁卧已，于彼刹那罗婆牟侯多间。从彼南方去此佛刹，五百千亿佛之世界有一佛刹，彼佛号曰宝积善现如来，十号具足。彼有菩萨名寂静转，从彼刹没，于此世界阎浮提地舍卫城内，生大居士似师子家。即于初生，而说偈言：

“于何数亿劫， 割舍其手足，
挑眼破身分， 断截无量头。
妻妾男女等， 一切诸财宝，
于千亿数劫， 求无上菩提。
为度诸群生， 布施广修福，
无量百亿劫， 彼眼者希有.”

尔时，似师子居士，以偈报童子言：

“汝为是天龙？为夜叉罗刹？
汝即生之顷， 分明出语言。
我眷属悉怖， 驰走散诸方，
我闻佛名声， 是故我不走.”

尔时，童子以偈报居士言：

“我非天非龙， 非夜叉罗刹。
汝居士不知， 谓我是世人，
言天龙夜叉， 紧那摩睺罗，
我是天中天， 居士汝当知.”

尔时，似师子复以偈答童子言：

“我心复有疑， 童子我复惊，
闻汝如是言， 同于智者说。
云何天及龙， 夜叉紧那罗？
云何天中天？童子更重说!”

尔时，童子以偈报居士言：

“去此南方界， 有佛名宝积，
现在如师子， 我从彼处来。
百过作帝释， 自在亦作来，
百过作梵天， 亦作转轮王。
我欲多时说， 一劫或亿劫，
不可得说尽， 智者速诣佛。

“唯然，大居士，汝常应修如此法行，亲近心念广作显示。大居士，何者法行，如来当说？彼宝积善现如来十号具足，有诸菩萨摩诃萨等成就三法，于菩提心得不退转，复当速证无上菩提。何等为三？一者、入无边心，二者、入甚深智，三者、入坚固修行三昧.”
尔时，彼童子欲重宣此义，而说偈言：

“若欲入于甚深智， 诸天世人所爱重，
惟有诸佛大名称， 善能知因及非因。
彼句无非菩提者， 此智无有染著处，
舍诸著已离毒箭， 证法智已得作佛。
念心无边无有心， 入如是心得寂静，
随顺是心名为入， 此心名为遍一切。
若破若斫彼不坚， 无破诸法如来说，
诸有犹如虚空体， 如是真如如金刚。
应知如是自性空， 若能修此无所著，
彼即出离烦恼网， 当成正觉离诸有。
当知一切无有知， 当证一切无所证，
当觉一切无所觉， 一切闻声无取著。
入甚深法无法想， 解脱众生无脱想，
广寂无有广寂想， 得证菩萨无道想。
彼真健人除毒箭， 了达众生诸所趣，
知一切故名为佛， 难可辄近无所著.”

尔时，童子说此偈已，于刹那罗婆牟侯多时，似师子居士即与眷属二百人俱左右围绕，便发阿耨多罗三藐三菩提心，回向菩提，于诸法中得无生忍。十八亿诸天子等，亦发阿耨多罗三藐三菩提心，究竟菩提无有退转。复有四那由他众生，于诸法中远离尘垢得法眼净。
尔时，童子复说偈言：

“我今不空来， 往释师子所，
于生死怖中， 度那由他众。
有多众生数， 已发菩提心，
住无上平等， 证得无生忍。
我父住法忍， 我母兄眷属，
十八亿诸天， 皆住菩提道。
我得大财宝， 无量不思议，
于佛法转近， 去贫穷稍远.”

尔时，寂静转童子化其父母及眷属已，出舍卫大城，共其父母并诸眷属，无量百千诸众生等，左右围绕在于众前，趣向力士所生之地娑罗林所，欲礼佛足觐见世尊。

尔时，如来在于师子床上右胁卧时，于彼刹那罗婆牟侯多时，西方去此过八亿百千佛刹，有佛名号乐音如来，十号具足。彼佛刹土有一菩萨摩诃萨名无攀缘，从彼佛刹隐灭身已，于此佛刹阎浮提地波罗奈国大城之内，有大居士名善鬼宿，于其家内而忽化生。时无攀缘童子即于生时，而说偈言：

“诸法无攀缘， 愚痴觉所转，
彼不脱众苦， 增长诸忧恼。
诸法无处所， 求之不可得，
若尽及不尽， 一切无所有。
虚空无所依， 非空亦无依，
空法因缘无， 因缘亦不无。
彼诸所说法， 深隐难知见，
颇有能说者， 人尊释师子。
大象大师子， 如梵无诸欲，
今日于双林， 将灭世间眼。
在于大众中， 如月十五日，
为众说妙法， 彼更不可见。
比丘众围绕， 如帝释山顶，
自今更不入， 一切诸妙城。
天人中极尊， 法鼓最胜者，
发音令众悦， 我等不复闻。
无我无作者， 如来说是法，
今欲入灭度， 娑罗双树间.”

尔时，无攀缘菩萨说此偈已，波罗奈城一千徒众作如是言：“此童子者，甚奇希有！智慧辩才无畏深入，生已乃能忆知宿命生生之事，复能巧说种种妙偈，乃有如是大力智慧，无畏难伏净妙辩才。愿令我等得如是智若此童子.”
尔时，无攀缘童子欲令大众入不退地，世间所无不共之法，希有难得无量无边令彼得入，亦令得入无生忍法。
尔时，大众白童子言：“善哉！童子，我等今者随童子去，往诣彼所觐见世尊并欲供养.”
尔时，无攀缘菩萨摩诃萨，共彼眷属徒众百千围绕恭敬在于彼前，从波罗奈大城而出径诣佛所，为欲觐见及供养故。

尔时，于彼刹那罗婆牟侯多时，从于北方去此佛刹，过六万四百千亿佛土，有佛名曰住菩提分转如来，十号具足。于彼佛刹有菩萨摩诃萨，名曰开敷神通德，从彼没身生此刹土阎浮提中，毗耶离大城大将师子，于彼家内忽然化生。尔时，开敷神通德菩萨摩诃萨生彼家已，即说偈言：

“颇闻佛世尊， 增长释种家，
度脱诸厄难， 无量百千亿？
颇闻佛世尊， 无边智慧海，
精进及禅定， 甚深达彼岸？
如来拔毒箭， 得忍心调柔，
为众常说法， 亦不著法相。
颇闻佛世尊， 不著于三界，
世间行不行， 智慧遍一切？
欲界及色界， 乃至无色界，
能以智称量， 彼眼者在不?”

时大将家有一天女，名转菩提分，化作人形现童子前，以偈报童子言：

“世尊住一劫， 或复过一劫，
汝后当见佛， 今且受五欲，
食胜妙福禄， 犹如大王家，
种种妙音声， 歌舞作倡等.”

尔时，童子具知如来已益众生，诸天人等善根成就，以偈报天女言：

“彼愚痴众生， 乐于五欲乐，
不闻正遍知， 及诸佛教法。
我不受五欲， 五欲无坚牢，
五欲如刀剑， 谁能信五欲？
猪狗及野干， 骡马牛驴等，
此辈贪五欲， 诸佛声闻诃！
盲瞎根残缺， 痤陋及挛跛，
如是等贪欲， 诸佛声闻诃！
蚍蜉蛱蝶蝇， 俱翅罗孔雀，
如是等行欲， 我胜彼故诃！
譬如大火坑， 炽然阎浮满，
彼如盲坠堕， 贪欲亦如是。
诸欲无常苦， 智者所呵责，
若人不知过， 此等为欲转。
我不受五欲， 世尊已证知，
能闻此义者， 当知彼如佛。
我从佛边闻， 彼须弥山王，
于后夜分时， 彼佛当灭度。
我等速往诣， 尽诸结使者，
欲见者可去， 恐彼世尊灭。
转菩提分尊， 最胜人所说，
于亿千数劫， 难逢种善根。
若于涅槃所， 觐见释种尊，
闻释师子法， 当生善种子。
若天人夜叉， 往至如来所，
若爱释种幢， 速见大名称.”

尔时，开敷神通德童子菩萨摩诃萨说此偈已，与诸众生无量百千左右围绕最居众首，从毗耶离出径诣佛所，欲礼佛足亲觐供养。
