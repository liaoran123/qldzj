
右手大指屈向掌。又屈头指离大指头四五分许。中指总伸相搏。以印横侧着于心上指头向右作此印已诵根本真言。

此法印欲求愿时。先作纵广四肘水坛。悬诸幡盖种种庄严。于其坛中着随心像。当其像前列着四碗。各盛一味石蜜沙糖乳蜜。如是次第各盛供养。散种种华烧沉水香供养。像前至心忏悔随心所愿祈请竟。像前作印。以袈裟覆或用净巾覆其印上已。至心诵真言满一百八遍更莫余缘。诵此真言竟。随心所愿悉得称意随大小。一日乃至七日作法。日日三时晨朝日中及黄昏时。依前法必果所愿除不至心。若非同心善知识请不流传。非其人殃及身。又未入灌顶者亦不得传。
