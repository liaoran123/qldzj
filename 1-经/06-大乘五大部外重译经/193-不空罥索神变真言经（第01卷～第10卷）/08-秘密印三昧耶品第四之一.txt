
尔时观世音菩萨摩诃萨。以斯不空罥索心王母陀罗尼真言三昧耶真实最胜广大解脱莲花曼拏罗印三昧耶。白言尊者薄伽梵。而说偈言。

阐此不空解脱法　　清净圆满若莲花
慈悲为济诸有情　　十方诸佛皆加被
一切天龙八部众　　大真言仙苦行仙
瞿醯夜天净居天　　伊首罗天摩醯首
大梵天王帝释天　　大自在天那罗延
三十三天俱摩罗　　三十三天宫殿神
四天王天焰摩王　　水天风天火天等
日天月天星宿天　　见此不空真言经
随方清净修习处　　俱时凑会恭敬护
大自在天弭惹耶　　惹耶弭耶天女众
商羯理神商羯罗　　摩莫鸡神毗俱胝
阿怒梵摩毗避么　　功德大天辩才天
大钵头摩吉底神　　杜底使者郁钵理
补涩波天花齿神　　鸡罗娑山所住神
大诃利底鬼母神　　十大金刚执金刚
大执金刚明轮王　　见此不空真言经
随方清净修习处　　一时俱会喜守护
千臂千眼观世音　　手结千印住其前
又得十方一切佛　　各诸菩萨摩诃萨
观音种族母青颈　　十波罗蜜菩萨众
不空罥索观世音　　变作大梵天身相
抳罗健诧观世音　　马头观音大明王
播拏目佉观世音　　十一面首观世音
四面大悲观世音　　除八难仙观世音
俱持不空陀罗尼　　最胜广大大解脱
莲花种族曼拏罗　　一切幻化神变法
各现种种妙色身　　梦觉睹会俱住前
为现西方极乐界　　一切妙色大光明
阿弥陀佛坐宝座　　无量菩萨众围绕
为众说诸常乐法　　于须臾间尽睹见
复现十方殑伽沙　　俱胝那庾百千等
微尘佛刹诸如来　　皆以俱胝那庾多
百千菩萨众围绕　　悉于梦觉一时现
复现种种诸大相　　菩提道场金刚座
转法轮会降魔处　　成正觉处卢舍那
若有有情顽嚚者　　轻我所说生猜虑
虽复读诵而受持　　如是善相皆不见
若有有情邪恶慧　　害佛法僧坏道者
或有具造五逆者　　一切贤圣皆弃舍
应堕阿毗大地狱　　经俱胝劫受剧苦
如斯罪累等有情　　能生怖心悔众罪
若得见闻此经典　　从师七日受持者
如是阿毗无间报　　于须臾日尽销铄
若有暂见此经者　　即同真见观世音
补陀洛山宫殿中　　种种微妙色身类
若有精恳无伦匹　　常持此经一切法
则得十方殑伽沙　　俱胝那庾百千等
微尘刹中诸如来　　一时现身现其前
或尽赞叹而观察　　或尽冥加大智门
此人以斯不空力　　清净妙法渍滋身
便等如来坐道场　　转正法轮之功德
增逾福寿倍迁远　　无众夭疾等诸天
如斯读诵受持者　　常于清净闲胜处
清洁沐浴香涂身　　衣服熏香恒净着
当断诸论常恬默　　种种供养而修习
涂香涂手结持印　　忆念十方诸世尊
昼夜归依称赞礼　　观念观音大悲者
发大慈悲平等心　　精进至诚尊重法
不为名利行谀诈　　普于有情起慈悲
及所同业给侍人　　咸共遵行不空法

尔时观世音菩萨摩诃萨。演斯偈已。论说一切神通手印印三昧耶。

根本印。

二手合掌虚掌。屈二头指头。当中指侧上第一节文。其二大拇指相并平伸。此印能纂一切诸佛菩提法门。亦能请召观世音菩萨。来加护念。

印真言。

唵(一)旖暮伽(上)弭矩[口*賴]弭跢(二)縒漫亸路迦耶[牟*含](三)窒(同上二合)[口*履]野持(二合)婆(同上)地瑟耻亸(四)暮伽(上)钵头(二合)米(五)者啰弭者啰散者啰(六)吽[合*牛](七)

此印真言。名观察三世不空照明莲花光神通威德。若有真实以大悲心。轮结是印而诵念者。当得三世微尘佛刹一时震动。是等佛刹一切如来。悉皆欢喜放大光明。伸手摩顶。加被不空罥索心王母陀罗尼真言最胜神变。除诸盖障八难大怖。其净居天伊首罗天摩醯首罗天大梵天帝释天一切诸天。欢喜拥护此亩捺罗。于是法中极为最上。

莲华印。

合腕相着大开两掌。屈二中指令头相去半寸。屈二头指二无名指头各相去二寸。屈二大拇指二小指。亦如中指相去半寸印真言。

唵(一)旖暮伽(上)钵头(二合)么矩舍(二)縒么焰(三)[起-巳+乞](宜讫二合反)[口*履]衅(虚觐反)拏[起-巳+乞](二合)[口*履]衅(同上)拏(四)陀(上)啰陀(上)啰(五)摩诃(去)萨埵吽(六)

此印真言若结持者。三世诸佛欢喜赞叹加被持者。大悲之心成就胜验现诸吉相。当为圆证一切如来陀罗尼真言解脱坛印三昧耶。一切观世音菩萨种族真言坛印之法。亦当现前。恒为观世音菩萨心所乐见。加与胜愿。

莲花请护印。

合掌当胸。大虚掌内。以二中指二无名指。并竖合头相拄。二头指各捻二中指背上第一节。二大拇指似欲相并微竖伸之。二小指直伸。磔开相去二寸。结此印。印一切花香饮食香水一切器物衣服供具印真言。

唵(一)旖暮伽(上)钵头(二合)米(二)摩诃(去)萨埵旖耶(余个反)睹(三)缢[可*欠]漫拏黎(四)地利地利(五)弭[口*履]弭啰(六)钵头(二合)么步臡(七)莎缚诃(八)

此印真言。请召一切诸佛菩萨金刚诸天龙神真言明神。集会护祐。

结界印。

合掌虚掌。以二头指二无名指。各竖合头相着。屈二中指头。在无名指侧上第一节文。二中指头相去二分。二大母指头。各押头指下第一节侧文。二小指磔开相去二寸印真言。

唵(一)旖暮伽(二)跋驲啰(二)[寧*立][口*履](同上二合)荼(上)钵头(二合)米(三)满驮野三(去)漫底娜(四)摩诃(去)枲[牟*含][口*落][起-巳+乞]洒[牟*含](五)主噜主噜(六)吽[怡-台+巿](七)

此印真言。结十方界及用护身。于坛十方七踰膳那成大拥护。

最胜莲花印。

准上第一印。改二头指头。各当中指中节侧上。相去六分。磔开二大拇指二小指。头各相去二寸。此印能成一切解脱大曼拏罗印三昧耶。亦能会通一切坛印三昧耶。速得胜。

验印真言。

唵　跋驲[口*(隸-木+士)](二)跋驲啰(二合)地瑟耻多(三)钵头(二合)米弭湿(二合)缚路波陀(上)[口*(隸-木+士)](四)陀(上)啰陀(上)啰吽(五)跛(二合)啰弭始野睹(六)底(二合)[口*履]野特(二合)缚誐耽(七)地[口*履]睹置(八)莎缚诃(九)

是印真言以大悲心持结之者。当令十方一切佛刹宫殿门开。六种震动。其三十三天一切宫殿亦皆门开。观世音菩萨欢喜观视。放光照触令得清净。灭除过现五无间罪。舍此生后则生十方佛刹宫殿。关闭十六大地狱门。超过恶趣得大解脱。

最胜拳印。

右手以大拇指头。捻无名指根第一文。四指急握大拇指作拳。结此印者。当人广大解脱曼拏罗印三昧耶得大成就用前印真言。

莲花首印。

准第五印。改二大拇指。屈头掌内。以右大拇指。偏押左大拇指。甲上一分印真言。

唵(一)旖暮伽(上二)钵头(二合)么惹臡(三)弭输(去)陀(上)野吽(四)地[口*履]地[口*履](五)弭么黎(六)莎缚诃(七)

是印真言灌顶浴时。印香水瓶。复结此印安于顶上。当使一人执香水瓶。顶印上灌。并复浴身。当令过今垢障重罪皆尽除灭。得身清净福蕴增满。成就诸法运运增长。为诸天神欢喜拥护。观世音菩萨护念加被。不空罥索心王陀罗尼真言三昧耶悉地最胜成就。

大三摩地印。

结加趺坐。二手合掌。屈二头指。当中指中节侧文上。头勿相着。其余八指并伸急合。置印当心直下倒垂印真言。

唵(一)旖暮伽(二)跋驲啰(三)[寧*吉][口*履]荼(上)钵头(二合)米三湿(二合)缚啰吽(四)

此印真言结持之时。如入静虑。其身坚固犹若金刚须弥山王。复等被服金刚甲胄。无他伤害。一切毗那夜迦皆怖驰走。莫能娆害。

自在印。

准第七印。改二头指。令押中指背中节上。少开其掌。又向外磔开二大拇指。相去三寸。置印当心印真言。

唵(一)钵头(二合)米湿缚(二合)啰(二)旖暮伽(上)婆啰娜(三)避[口*履]避[口*履](四)莎缚诃(五)

此印真言若以清净大悲之心。当观世音前结持供养。当得十方殑伽沙俱胝那庾多百千佛刹。所有三世一切如来应正等觉。瞻眺赞叹。一时放光照明安慰。时观世音菩萨。亦为现前。由斯当得十波罗蜜功德相应。

若真言者每白月八日。一日不食不语。轮印诵持母陀罗尼真言秘密心真言一百八遍者。速令当得观世音菩萨现身摩顶告言。真善男子善哉善哉。汝今为者是旖暮伽王最胜上法。汝须何愿。为汝满足。汝今是我旖暮伽王三昧中子。汝今已得不空罥索心王母陀罗尼真言解脱坛印三昧耶。勿所忧惧。于诸有情发大悲心。当以此心常修汝身安住我法。汝今此身为最后身。舍此生后。直往西方极乐国土坐莲华座。具诸相好而自严身。同彼一切菩萨摩诃萨等。听闻一切常乐净法。所寿命身乃至菩提。更无夭病永不退转。如是证者。如法承事供养观世音菩萨。常自恬默不与他论。于诸有情起大悲心。依法而坐结印诵持母陀罗尼真言秘密心真言者。又证不空广大神通曼拏攞大真言仙三昧耶。十八俱胝那庾多百千真言明仙共相为伴游戏空界。得大自在寿命逾远。又证不空广博光明首大神通三昧耶。腾往十方三千大千一切世界。如伸臂顷还至本处。复证观世音菩萨不空王大幻化三昧耶。不空清净天眼三昧耶。以斯幻化三昧耶力。示同有情。应现之状。所谓净居天伊首罗天。摩醯首罗天大梵天。帝释天那罗延天。俱摩罗天四天王天。水天风天日天月天焰摩王。龙神八部人非人等。并及水陆傍生有情。皆同类现摄化济度。悉令顺伏得大解脱。世尊是法名为不空罥索心王母陀罗尼真言世间成就调伏有情三昧耶。复得十方一切佛刹。一切如来应正等觉。一时现身。为授阿耨多罗三藐三菩提记。乃至菩提更不退转。如是于诸有情起大悲心。观世音前如法而坐。结印诵念者。则当不依法坐。不结印诵百千万遍。为诸如来安慰记莂。一切慧解六波罗蜜自然成就。观世音菩萨而为现身。则为成办一切诸愿。众恶业障一切诸病俱时消灭。是故行者应常忆念一切诸佛心不废乱。则令当得最胜成就。
