
尔时观世音菩萨摩诃萨。复从座起整理衣服。右膝着地合掌瞻佛。颜貌熙怡心具无量大慈大悲。遍身溥放亿千大日轮光王。照于十方三千大千佛之世界。靡不周遍。放斯光时。映彻众色皆如金聚。欢喜微笑白佛言。尊者薄伽梵今放此光。为于世间沙门婆罗门毗舍首陀。令得无量大悲之心。获诸最胜胜依止处。及为一切学大乘者。持是不空罥索心王母陀罗尼真言三昧耶者。皆获菩提一切愿果。将欲广演是不空罥索心王母陀罗尼真言三昧耶中。秘密心真言三昧耶门广大解脱莲华曼拏罗印三昧耶。此三昧耶是真贞实最上成就。秘密心真言广大解脱莲华曼拏罗印三昧耶门世尊此真最胜广大解脱莲花曼拏罗印三昧耶门。乃是一切诸大菩萨真实解脱甚深秘密三昧耶。欲于佛前一切龙神药叉罗刹。乾闼婆阿素洛蘖鲁荼繄那罗摩呼啰伽摩诃大持真言明仙。净居天伊首罗天摩醯首罗天。大梵天帝释天焰摩王。水天风天火天。毗陛罗天大苦行仙众。日天月天星天二十八宿。主星神天持明女仙。乃至一切诸天天神。已住最胜曼拏罗三昧耶者前。广演开释是真贞实出世世间秘密曼拏罗印三昧耶。令诸有情。思惟读诵受持斯法。皆得最上成就一切功德胜法。是故说示根本真实解脱心王母陀罗尼真言三昧耶中。秘密心真言三昧耶。惟垂哀愍。尔时释迦牟尼如来应正等觉。熙怡微笑。即伸无量庄严相好金色光手。摩观世音菩萨摩诃萨顶告言。大慈大悲清净者。能为大众阐斯妙法。善男子汝应当知。现今现在十方殑伽沙俱胝那庾多百千微尘世界。所有一切如来应正等觉。皆以无量神通光明加被汝故。我今亦以无量神通光明加被。恣汝神力说斯不空罥索心王母陀罗尼真言三昧耶中。秘密心真言三昧耶。尔时观世音菩萨摩诃萨。观察十方一切大众。如大象王德无所畏。即说秘密心真言。

唵(抬声引呼下同呼一)钵头(途邑反下同音二合)么[可*欠]塞(桑纥反下同音)跢(二)摩诃(去)暮伽(上)播舍(三)娑(去)陀(上)野(劣可反下同音)縒摩野(四)纥唎(二合)娜焰(引五)柘罗柘罗(六)吽(七)

尔时观世音菩萨摩诃萨。说此真言时。其补陀洛山。三千大千世界须弥山王。一切天宫神宫龙宫药叉宫。罗刹宫乾闼婆宫阿素洛宫蘖鲁荼宫。紧那罗宫摩呼罗伽宫持真言仙宫。皆六震动。大海江河一切泉池皆大涌沸。海中一切摩竭诸兽。皆大惊怖怪未曾有。十方殑伽沙俱胝那庾多百千微尘世界所有一切如来。于虚空中一时皆现。告言善哉善哉大悲者。能善说此真实最胜不空罥索心王母陀罗尼真言三昧耶中。秘密心真言三昧耶。若但读诵。即得成就最上菩提功德善根。尔时释迦牟尼如来。告观世音菩萨摩诃萨言。善男子当为大众。说此真实广大成就秘密心真言三昧耶功德之门。尔时观世音菩萨摩诃萨。白佛言世尊是秘密心真言三昧耶。若有善男子善女人。一心观念十方一切诸佛菩萨摩诃萨。说诚实言。忏悔无始一切诸罪。惟愿一切诸佛菩萨摩诃萨加祐护念。我从今日乃至菩提。供给承事一切诸佛菩萨摩诃萨。观世音菩萨摩诃萨。摄澄心相。观置地下金刚风际。上有缚(无可反)字文画分明。变为金刚出大光焰。其光炽彻焚烧自身。烬为白灰。观用斯灰。涂变金色曼拏罗光明皎彻当坛心上观置八叶光敷莲花。台上观置金色縒字。观兹縒字出示圣者观世音菩萨摩诃萨。真金色身颜貌熙怡。左手当胸执金莲华。右手掐珠结加趺坐。一切庄严。身放种种奇特光明。以大悲心读诵受持此秘密心真言百八遍者。是人则为十方殑伽沙俱胝那庾多百千微尘世界。所有一切如来应正等觉。一时赞叹而摄受之。于千劫来积集恶业。一切重罪皆尽散坏。一切怨酬恶相病恼亦皆消灭。速得观世音菩萨。梦觉现身与满诸愿。如是真实修习此三昧耶者。应常净浴着鲜洁衣。食三白食。每白月八日十五日断食不食。于诸有情起大悲心。恒于不空罥索观世音菩萨前。以白栴檀香泥涂摩坛地。献诸香花烧焯香王而为供养。若居坛时。当断诸语结印护身。真言白芥子香水顶上灌注。真言其手便自摩顶。结灌顶印便自印顶。面东结加趺坐。结数珠印诵母陀罗尼真言一百八遍。诵奋怒王真言一百八遍。诵秘密心真言一千八十遍者。即当单诵奋怒王真言百千倍数。若当如法作是法者。定得观世音菩萨画像身上放诸色光。是时大地六种震动。像罥索手亦放光明。于虚空中出众妙声种种赞咏。是真言者顶上亦出光明。证此相者。即得成就此大不空罥索心王母陀罗尼真言三昧耶门。一切诸法悉皆成办。是时十方殑伽沙俱胝那庾多百千微尘世界。一切如来。一时现身。舒手摩顶赞叹加祐。观世音菩萨当亦出现真妙色身。怜愍祐护爱之如子。教诏不空罥索心王母陀罗尼真言一切秘密三昧耶。乃至菩提不相舍离。修此法者。当于十方一切诸佛神通月修。所谓正月五月九月。白月一日至十五日。如法清净读诵受持即得成就。证斯法者。先于一月两月三月四月五月。依法清净调伏身心。内心诵念承事供养。令心澄净。乃当修治曼拏罗印三昧耶。则得成就而说颂曰。

世尊婆伽婆　　秘密心真言
神通力香王　　沉香安悉香
数各十六分　　苏合郁金香
二数各八分　　白檀龙脑香
二数各三分　　严洁净室中
以请召真言　　加持香和合
此香名三界　　最胜之不空
神通力香王　　若烧此香时
如法长跪坐　　手执持香炉
诵请召真言　　加持是香王
溥遍皆供养　　十方一切佛
菩萨摩诃萨　　真言之威力
香气神变为　　一切妙香云
宫殿之楼阁　　香座香台榭
香花冠璎珞　　香云之衣服
香幢妙旛盖　　香云诸佛事
是妙香王香　　周至十方刹
一切诸如来　　菩萨摩诃萨
天龙药叉众　　罗刹乾闼婆
阿素洛之众　　蘖鲁紧那罗
摩呼罗伽等　　前作大供养
是诸圣众等　　闻斯香气者
欢喜皆赞叹　　乃至于三涂
地狱傍生界　　闻斯香气者
得灭众地狱　　傍生诸罪障
舍此身已后　　更不复重受

常烧此香　　而供养者　　当知是人
得大胜利　　不为一切　　斗诤兵贼
恶梦口舌　　咒诅厌蛊　　诸恶怪相
雷电霹雳　　一切药叉　　罗刹恶鬼
天行疟鬼　　种种精魅　　来相灾恼
乃至菩提　　除禳重业　　现世轻受
精洁身服　　食三白食　　菩萨像前
以酥乳酪　　甘美饮食　　酥灯油灯
一切花香　　献饰供养　　烧斯香王
以菩提心　　谛观五蕴　　性自空寂
离我我相　　离有情相　　离受者相
离一切相　　所以者何　　一切诸法
性自空寂　　无我无作　　无自无他
离五蕴界　　是蕴入界　　真实谛观
不可得故　　无自识故　　不可执持
所以者何　　一切诸法　　本自无色
无形无相　　离诸染着　　心亦不住
内外两间　　法本性自　　空寂清净
平等无二　　无染无著　　所以者何
心本无相　　作兹观者　　是修正观
量同法界　　与三昧俱　　法界法观
谛观迦(斤逻反)字　　谓一切法　　无执作义
观四种法　　一观观音　　二观所印
三观自身　　如圣观音　　四观自心
若圆明月　　光莹透彻　　上圆行有
母陀罗尼　　真言字字　　字皆金色
右旋行转　　是四种观　　一时同观
而安诵念　　母陀罗尼　　真言七遍
诵奋怒王　　真言七遍　　诵秘密心
小心真言　　各百八遍　　以菩提心
轮三昧印　　如是作者　　与三昧俱
以少功用　　获大成就　　惟除大小
出入之时　　消息之时　　余常场内
静心端坐　　观置西方　　极乐世界
琉璃宝地　　七宝宫殿　　楼阁栏楯
宝幢花盖　　宝池宝岸　　八功德水
诸宝行树　　一切宝藏　　宝师子座
阿弥陀佛　　一切如来　　现不可说
殑伽俱胝　　那庾多等　　无量无边
神通光明　　一切相好　　观音势至
诸大菩萨　　如处净土　　一切观见
若梦若觉　　而悉见之　　见弥陀佛
伸手摩顶　　而复告言　　善哉善哉
大善男子　　汝所修求　　不空心王
母陀罗尼　　神变真言　　出世世间
广大解脱　　秘密坛印　　三昧耶者
皆已成就　　汝此身后　　更不重受
胎卵湿化　　莲花化生　　从一佛土
至一佛土　　乃至菩提　　更不坠落
得此相者　　过去今身　　所作一切
十恶五逆　　四重诸罪　　俱时除灭
身口意业　　悉皆清净　　观音菩萨
画像身上　　放大光明　　或得观音
变作净行　　大婆罗门　　来行者前
心所乞愿　　则皆满足　　及得无量
百千等数　　不可思议　　功德蕴身
国王大臣　　一切人民　　爱乐亲近
供养恭敬　　此法号名　　世间最胜
成就之法　　修此法者　　每于白月
十四日时　　当自随力　　请唤沙门
婆罗门等　　设大施会　　而供养已
持真言者　　乃可自食　　若欲常见
阿弥陀佛　　一切诸佛　　诸大菩萨
诸天神者　　每日当诵　　请召真言
加持香王　　烧焯供养　　一切诸佛
菩萨诸天　　香烟不断　　作法诵持
如是真言　　时别不阙　　恒于梦中
睹见一切　　诸佛贤圣　　自见一切
善不善事　　及得见他　　一切之事
而皆报言　　此短受命　　此长受命
此得可住　　此不可住　　此得可来
此不可来　　此有大凶　　此有大吉
心所观者　　即便见之　　证此相者
精进修法　　秘勿泄之　　寿命长远

秘密小心真言。

唵(一)钵头(二合)摩陀(上)啰(二)旖(乌可反下同)暮伽(上)惹野泥(三)主噜主噜(四)莎(桑扈反下准同)缚诃(五)

如是真言。应当如法。而诵念之。
