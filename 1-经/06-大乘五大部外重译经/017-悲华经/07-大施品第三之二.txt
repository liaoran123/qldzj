
佛复告寂意：“善男子，尔时梵志复作是念：‘若我当来成阿耨多罗三藐三菩提，所愿成就得己利者，次当教化大梵天王，发阿耨多罗三藐三菩提心。’时梵天王即知梵志心之所念，到梵志所，作如是言：‘欲何所敕？’梵志问言：‘汝是谁也？’梵王报言：‘我是大梵天王。’梵志答言：‘善来王！可还天上集会诸天，汝持我言：“阎浮提内，有大梵志名曰宝海，于七岁中请佛世尊及无量僧奉诸所安。卿等今者于此福德应生随喜，生随喜已，发心回向阿耨多罗三藐三菩提.”’尔时，梵王闻是教已，寻还天上聚集诸梵，而告之言：‘卿等当知，阎浮提内，有转轮圣王名无诤念，有大梵志名曰宝海，即其圣王之大臣也，请佛世尊及无量僧，终竟七岁奉诸所安。卿等以是善根应生随喜，生随喜已，发心回向阿耨多罗三藐三菩提，当令宝海得如所愿。’善男子，尔时百千无量亿那由他诸梵天子，恭敬叉手，作如是言：‘我等今者于是善根生随喜心，以是随喜故，悉令我等一切皆得阿耨多罗三藐三菩提。’复更告言：‘卿等今当至阎浮提，见宝藏佛及比丘僧，礼拜围绕，恭敬供养，尊重赞叹。’善男子，时梵天王与百千无量亿那由他诸梵天子，前后围绕来至佛所，头面礼佛足及比丘僧，听受妙法。
“善男子，尔时梵志复作是念：‘复当教化第二天下。’忉利天王、夜摩天王、兜术天王、化乐天王、他化自在天王，以佛力故，即各来至是梵志所，各作是言：‘欲何所敕？’梵志问言：‘汝是谁也？’各各答言，我是其余忉利天王，乃至他化自在天王。梵志报言：‘汝等各还至所住处，汝持我言：“阎浮提内，有转轮王名无诤念，有大梵志名曰宝海，即其圣王之大臣也，终竟七岁供养如来及比丘僧。卿等以是善根应生随喜，生随喜已，发心回向阿耨多罗三藐三菩提.”’忉利天王乃至他化自在天王闻是语已，各各还至所住之处，即集会诸天而告之言：‘卿等当知，阎浮提内，有转轮圣王名无诤念，有大梵志名曰宝海，即其圣王之大臣也，终竟七岁供养如来及比丘僧。卿等以是善根因缘故应生随喜，生随喜已，发心回向阿耨多罗三藐三菩提。’善男子，时诸天众恭敬叉手，作如是言：‘我等今者于是善根生随喜心，以随喜故，悉令我等一切皆得成阿耨多罗三藐三菩提。’复更告言：‘卿等今者当至佛所，见佛世尊及比丘僧，礼拜围绕，恭敬供养，尊重赞叹。’善男子，尔时忉利天王乃至他化自在天王，各各悉与百千无量亿那由他天子、天女、童男、童女及余眷属，前后围绕来至佛所，顶礼佛足及比丘僧，听受妙法。第二天下五阿修罗王、天魔波旬、大梵天王亦复如是，第三、第四、第五乃至三千大千佛之世界百亿忉利天、百亿夜摩天、百亿兜率天、百亿化乐天、百亿他化自在天、百亿五阿修罗王、百亿魔波旬、百亿大梵天王，及无量亿百千那由他眷属，悉发阿耨多罗三藐三菩提心，以佛力故，皆共来到此四天下至于佛所，头面礼佛及比丘僧，听受妙法。尔时，大众悉皆遍满此间，三千大千世界无空缺处。
“善男子，尔时宝海梵志复作是念：‘我今已得教化百亿毗沙门天王乃至百亿大梵天王，而我今者所有誓愿已得自在。’复作是念：‘若我来世必成阿耨多罗三藐三菩提，逮得己利，所愿成就者，愿佛世尊为诸大众示现种种神足变化，以神力故，令此三千大千世界所有畜生、饿鬼、地狱及世人等，悉皆得离一切苦恼，纯受诸乐。各于一一众生之前，有一化佛劝彼众生，令发阿耨多罗三藐三菩提心。’善男子，尔时宝藏如来，寻知宝海心之所念，即时入于无热三昧。尔时，世尊入是三昧已，示现如是神足变化，一一毛孔放于无量无边光明。其光微妙，遍照三千大千世界及照地狱，冰冻众生遇之则温，热恼众生遇之则凉，饥渴众生遇之则饱，受最妙乐。一一众生，各于其前有一化佛，三十二相璎珞其身，八十种好次第庄严。彼诸众生受快乐已，作如是思惟：‘我等何缘得离苦恼，受是妙乐？’尔时众生见于化佛，三十二相而自璎珞，八十种好次第庄严，见如是已，各作是言：‘蒙是成就大悲者恩，令我得离一切苦恼，受于妙乐。’尔时，众生以欢喜心瞻仰尊颜。尔时化佛告诸众生：‘汝等皆应称南无佛，发阿耨多罗三藐三菩提心，从是已后更不受苦，常受第一最妙快乐。’彼诸众生寻作是言：‘南无世尊！’发阿耨多罗三藐三菩提心，以此善根断一切恶，而于其中寻得命终，转生人中。热恼众生以蒙光故寻得清凉，离饥渴苦，受诸妙乐，乃至生于人中。如地狱，畜生、饿鬼、人亦如是。其光遍照诸世界已，还绕佛身满三匝已，从顶上入。是时，即有无量无边人、天、夜叉、阿修罗、乾闼婆、诸龙、罗刹，得不退转于阿耨多罗三藐三菩提。复有不可计众生，得陀罗尼三昧忍辱。尔时，阎浮人间无量诸天，为佛世尊及比丘僧，自以天上种种所有庄校严饰安周城外阎浮之园，如天庄严等无差别。是人复作是念：‘我等今者当往观之，并见如来及比丘僧因听受法。’
“善男子，尔时日日常有百千无量亿那由他男子、女人、童男、童女，来至佛所，头面礼佛及比丘僧，右绕三匝，恭敬供养，尊重赞叹，并欲见此阎浮之园。其园门户具足二万，纯七宝成。一一门前复敷五百七宝之床，有五百梵志各坐其上。若有众生欲入是园，此诸梵志辄便劝化，令其毕定归依三宝，发阿耨多罗三藐三菩提心，然后乃听入此园中，见于世尊及比丘僧，礼拜围绕，恭敬供养，尊重赞叹。
“善男子，尔时梵志于七岁中教化不可计天，令其毕定住于阿耨多罗三藐三菩提。复令不可计龙、阿修罗、乾闼婆、罗刹、拘办茶、毗舍遮、饿鬼、畜生、地狱及人，毕定住于阿耨多罗三藐三菩提。善男子，尔时梵志过七岁已，以八万四千金轮唯除天轮，八万四千白象七宝庄严唯除象宝，乃至八万四千种种诸乐，如是等物欲以奉献佛及众僧。尔时，转轮圣王于七岁中，心无欲欲，无瞋恚欲，无愚痴欲，无憍慢欲，无国土欲，无儿息欲，无玉女欲，无食饮欲，无衣服欲，无华香欲，无车乘欲，无睡眠欲，无想乐欲，无有我欲，无有他欲。如是七岁乃至无有一欲之心，常坐不卧，无昼夜想，无疲极想，亦复无声香味触想，而于其中常见十方，一一方面如万佛土微尘数等诸佛世界清净庄严，不见须弥及诸小山、大小铁围二山中间幽冥之处、日月星辰、诸天宫殿。其所见者，唯见清净庄严佛土，见是事已，随愿取之。如转轮圣王于七岁中得受快乐，见于清净种种庄严诸佛世界，愿取上妙清净佛土；转轮圣王太子无眴，乃至千子、八万四千诸小王等，及九万二千亿众生等，各七岁中心无欲欲，乃至无有香味触想，各于静处入定思惟，亦得见于十方世界，一一方面如万佛土微尘数等诸佛世界所有庄严，不见须弥及诸小山、大小铁围二山中间幽冥之处、日月星辰、诸天宫殿。其所见者，唯见清净庄严佛土，如其所见，随而取之。如是一切诸大众等，于七岁中各得修行种种法门，或愿清净佛土，或愿不净佛土。
“善男子，尔时梵志过七岁已，持诸七宝奉献于佛及比丘僧，向佛合掌，前白佛言：‘世尊，我已劝化转轮圣王，发阿耨多罗三藐三菩提心，还至住处静坐思惟，乃至不听一人令入。我复劝化其王千子，发阿耨多罗三藐三菩提心，是诸王子亦各还至所住之处静坐思惟，乃至不听一人令入。八万四千小王九万二千亿众生等，亦发阿耨多罗三藐三菩提心，各在静处端坐思惟，乃至不听一人令入。世尊，今当令是转轮王等，从三昧起来至佛所，及我先所教化令发阿耨多罗三藐三菩提心者，悉令集此佛世尊所，一心端坐受于清净佛之世界，不退转于阿耨多罗三藐三菩提，从佛受记已，当取国土及名姓字。’
“善男子，尔时宝藏如来即入三昧王三昧，入是三昧已，于其口中出种种色光青黄赤白紫。如转轮王在定中者，各于其前有化梵王，作如是言：‘汝等今者可从定起至于佛所，见佛世尊及比丘僧，礼拜围绕，恭敬供养，尊重赞叹。汝等当知，宝海梵志于七岁中作法会竟，今佛世尊复当游行诸余国土。’时转轮王等闻是言已，寻从定起。尔时，诸天在虚空中作诸妓乐。是时圣王即便严驾，与其千子、八万四千诸小王等，九万二千亿人，前后导从出安周罗城向阎浮园。既到园外，如法下车，步至佛所，头面礼佛及比丘僧，却坐一面。
“善男子，尔时梵志白圣王言：‘惟愿大王，持此宝物并及大王先于三月，供养如来及比丘僧种种珍宝八万四千安周罗城，如是福德今应回向阿耨多罗三藐三菩提。其王千子、八万四千诸小王等，九万二千亿人，皆悉教令回向阿耨多罗三藐三菩提。’复作是言：‘大王当知，以此布施不应求于忉利天王、大梵天王。何以故？王今福报所有珍宝，皆是无常无决定相犹如疾风。是故应当以此布施所得果报，令心自在速成阿耨多罗三藐三菩提，度脱无量无边众生令入涅槃。’
