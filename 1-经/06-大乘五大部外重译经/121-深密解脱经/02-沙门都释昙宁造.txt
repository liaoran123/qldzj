
夫至迹虚微。理包言像之外。幽宗冲秘。旨绝名相之域。是以。大圣秉独悟之灵姿。镜寰中之妙趣。实相廓然。与虚无齐其量。法性憺尔。与幽冥同其源。神辉潜映而不灭。万相俱应而不生。然此生也。生所不能生。此之灭也。灭所不能灭。显既非有。隐岂为无。寂焉而动。动焉而寂。出没无方。教迹星罗者矣。盖深密解脱经者。乃兆圣之玄源。亿善之渊府。论其旨也。则真相不二。语其教也。则湛然理一。义尽冲籍。文穷秘典。妙绝熙怡。包括群藏。自非诠于理教。何以显兹深致。但东西音殊。理凭翻译。非翻非译。文义斯壅。所以久蕴而不显者。良俟嘉运而光通矣。大魏皇帝。总六合以统天。包百王以驭宇。道迈羲唐。德超古哲。而每游神觉典。妙玩大乘。思在翻演。鸿宣遐代。时有北天竺三藏法师菩提留支。魏音道晞。曾为此地之沙门都统也。识性内融。神机外朗。冲文玄藏。罔不该洞。以永熙二年。龙次星纪。月吕蕤宾。诏命三藏。于显阳殿。高升法座。披匣挥尘。口自翻译。义语无滞。皇上尊经只法。执翰轮首下笔成句。文义双显。旨包群籍之秘理。含众典之奥。但万机渊旷。无容终讫。舍笔之后。转授沙门都法师慧光。昙宁。在永宁上寺。共律师僧辩。居士李廓等。遵承上轨。岁常翻演。新经诸论。津悟恒沙。帝亦时纡尊仪。饰兹玄席。同事名儒招玄。大统法师僧令。沙门都法师僧泽。律师慧颙等。十有余僧。缁俗诜诜。法事隆盛。一言三覆。慕尽穷微。是使深密秘藏。光宣于景运。解脱妙义。永流于遐劫。理教渊廓。罔测其源。旨趣中绝。焉究其宗。所谓鹿苑之唱再兴。祇园之风更显者也。宁虽识昧。忝厕伦末。敢罄庸管。只记云尔。
