
尔时圣者观世自在菩萨摩诃萨白佛言。世尊。世尊为诸菩萨说十地差别。所谓欢喜地。离垢地。光明地。炎地。难胜地。现前地。远行地。不动地。善慧地。法云地。第十一佛地。世尊。有几种清净。摄此诸地有几种分。佛言。观世自在。有四种清净。十一分摄此诸地应知。观世自在。增上清净摄初地。增上戒清净摄二地。增上心清净摄三地。增上慧清净摄四地。乃至上上胜妙从四地乃至佛地。观世自在。是名四种清净摄诸地应知。观世自在。何者十一分摄诸地义。观世自在。从菩萨起信行地。修行十种信心。能善思惟菩萨乘。彼信行地行过彼信地。入于定聚满足彼分。观世自在。彼诸菩萨虽满彼分。于微细行中。而犹不能如实修行。彼诸菩萨不满彼分。为满足故修行进求得满彼分。虽满彼分而犹不能如实满足世间三昧三摩跋提。及未满足闻持陀罗尼。彼诸菩萨不满彼分。为满足故修行进求得满彼分。虽满彼分如菩提分。而犹不能如实修行。心不能舍三昧爱法。彼诸菩萨不满彼分。为满足故修行进求得满彼分。虽满彼分而犹不能如实观察一切诸谛。亦不能舍方便所摄修菩提分。世间涅槃一向现前。一向不现前。彼诸菩萨不满彼分。为满足故修行进求得满彼分。虽满彼分而犹不能如实知诸世间生死。现见修行及无相正念。不能多修。彼诸菩萨不满彼分。为满足故修行进求得满彼分。虽满彼分而犹不能如实而知无间不断无相正念。不能多修。彼诸菩萨不满彼分。为满足故修行进求得满彼分。虽满彼分而犹不能舍无相行自然而行。无相行中不得自在。彼诸菩萨彼分不满。为满足故修行进求得满彼分。虽满彼分而犹不能于彼种种名字诸相。无碍而说一切诸法。及不能得说法自在。彼诸菩萨不满彼分。为满足故修行进求得满彼分。虽满彼分而不能得满足法身。及不能得受乐法身。彼诸菩萨不满彼分。为满足故修行进求得满彼分。虽满彼分而不能得于诸一切境界相中。无障无碍智慧具足。彼诸菩萨不满彼分。为满足故修行进求得满彼分。得满彼分已。名为满足一切菩提分。得满菩提菩萨名之为佛。观世自在。如是十一种分摄诸地应知。

观世自在菩萨白佛言。世尊。世尊何故说初名欢喜地。乃至佛地说名佛地。佛言。观世自在。菩萨初离生死。得出世间大利。清净胜妙欢喜踊跃。是故初地名欢喜地。远离一切微细破戒障故。是故第二名离垢地。依无量智光明照曜。照诸三昧及闻持陀罗尼。而得自在能作光明。是故第三名光明地。智火炎炽烧菩提分烦恼习垢。是故第四名为炎地。即彼菩提分方便修行难胜得胜。是故第五名难胜地。正念思惟诸有为行。现前证知诸法无相。是故第六名现前地。无间无断无相正念。远入行近清净地。是故第七名远行地。无有诸相。自然修行相不能动。是故第八名不动地。说一切法一切种智无碍自在。得广大智他不降伏。是故第九名善慧地。众生烦恼过患之身如虚空等。如来法身犹如大云。覆众生界说法示现。是故第十名法云地。离一切无明微细习气。离一切境界智障习气。无障无碍。于一切法中而得自在。是故第十一名为佛地。

观世自在菩萨白佛言。世尊。世尊此诸地有几种无明几种障对。佛言。观世自在有二十二种无明。十一种障。观世自在。于初地中。执着人我法我无明。恶道烦恼染相无明。迷没彼二。是故名障。于二地中。微细过无明。种种业道无明。迷没彼二是故名障。于三地中。求欲法无明。满足闻持陀罗尼无明。迷没彼二是故名障。于四地中。爱三摩跋提无明。爱法无明。迷没彼二是故名障。于五地中。于世间正念思惟。非一向背世间。非一向现世间无明。于涅槃正念思惟。非一向背涅槃。非一向趣涅槃无明。迷没彼二是故名障。于六地中。不如实知有为行现前无明。多集诸相无明。迷没彼二是故名障。于七地中。微细相行无明。一向思惟方便无明。迷没彼二是故名障。于八地中。无自然无相无明。诸相不得自在无明。迷没彼二是故名障。于九地中。无量说法无量名句。上上乐说智慧陀罗尼无明。乐说辩才自在无明。迷没彼二是故名障。于十地中大通无明。入微细密无明。迷没彼二是故名障。于佛地中。于一切境界极微细无明。他障无明。迷没彼二是故名障。观世自在。是名二十二种无明。十一种障说诸地差别观世自在。而阿耨多罗三藐三菩提。此诸法不相应。观世自在菩萨言。希有世尊。阿耨多罗三藐三菩提大利大果。彼诸菩萨破大无明迷没罗网。亦灭一切虚妄对稠林。得阿耨多罗三藐三菩提。

观世自在菩萨白佛言。世尊。世尊说此诸地有几种殊胜。佛言。观世自在。有八种清净。所谓直心清净。慈清净。悲清净。波罗蜜清净。见诸佛供养清净。教化众生清净。生清净。力清净。观世自在。于初地中直心清净。乃至力清净。复有上上地乃至佛地。直心清净。力清净。彼清净极清净。增上清净应知。观世自在。除佛地生清净。所谓初地诸功德。彼诸地功德乃至上上地。彼初地功德平等无差别而地地有胜功德应知。

观世自在菩萨白佛言。世尊。世尊何故说一切诸生中。菩萨摩诃萨生为最胜。佛言。观世自在。有四种法。所谓善集诸善根清净故。得内心方便故。起大慈悲救护一切诸众生故。自无染故。能令一切众生无染。

观世自在菩萨白佛言。世尊。世尊何故说诸菩萨能发一切妙愿胜愿殊胜力愿。佛言。观世自在。有四种法。菩萨能如实知涅槃妙乐故。速得阿耨多罗三藐三菩提。复能舍彼速得菩提胜妙乐行。不为报恩而发大心。为利众生于六道中。长夜受诸种种苦恼。观世自在。是故我说诸菩萨摩诃萨妙愿胜愿殊胜力愿。

观世自在菩萨白佛言。世尊。世尊菩萨摩诃萨有几种学事。佛告观世自在菩萨言。观世自在。菩萨学事有六种。何等为六。所谓檀波罗蜜。尸罗波罗蜜。羼提波罗蜜。毗梨耶波罗蜜。禅波罗蜜。般若波罗蜜。

观世自在菩萨白佛言。世尊。此六种学。几增上戒学。几增上心学。几增上慧学。佛言。观世自在。初三学檀波罗蜜。尸罗波罗蜜。羼提波罗蜜增上戒学。禅波罗蜜增上心学。般若波罗蜜增上慧学。毗梨耶波罗蜜遍诸波罗蜜。观世自在。三种增上摄六种学事应知。

观世自在菩萨白佛言。世尊。此六种修行。几功德庄严。几智慧庄严。佛言。观世自在。增上戒学功德庄严。增上慧学智慧庄严。精进波罗蜜禅波罗蜜遍诸波罗蜜应知。

观世自在菩萨白佛言。世尊。世尊菩萨云何学此诸学。佛言。观世自在。有五种观法学此诸学。何等为五。所谓依诸波罗蜜说法。依菩萨藏初至心信。次有十种法行。如实修行闻思修慧智故。护诸菩提心故。亲近善知识故。不休息修行一切诸善根故。观世自在。是名菩萨学诸学事应知。

观世自在菩萨白佛言。世尊。世尊此诸学事何故说六种数。佛言。观世自在。有二种义。何等为二。所谓摄取一切众生故。对治诸障故。观世自在。三种学摄取众生利益故。三种学对治诸障故观世自在。菩萨修行檀波罗蜜。资生利益摄取众生。菩萨修行尸波罗蜜。不恼不害以无畏施摄取众生。菩萨修行羼提波罗蜜。无报怨心摄取众生。观世自在。以此三学摄取众生。观世自在。菩萨修行毗梨耶波罗蜜。动诸烦恼杀害诸使。修行分中不为一切烦恼所动。菩萨修行禅波罗蜜缚诸烦恼。菩萨修行般若波罗蜜断一切使。观世自在。是三种波罗蜜。对治所治烦恼故。

观世自在菩萨白佛。世尊。世尊何故说余四波罗蜜但有四数。佛言。观世自在。为成就彼六波罗蜜伴故。说余四波罗蜜。观世自在。菩萨三波罗蜜摄取众生。摄事方便摄取众生置善法中。是故我说方便波罗蜜。与三波罗蜜为伴。观世自在。菩萨现身依多烦恼而乱其心。不能修行如实之法。而复信乐少行少法。微薄直心不能摄取内心正定。闻菩萨藏如闻而观不能入定。而不能起出世间智。但修少分功德智慧庄严之相。依彼少分智慧庄严。为薄未来烦恼作愿。是菩萨愿波罗蜜。愿未来世诸烦恼薄。能成精进波罗蜜。是故我说愿波罗蜜。与毗梨耶波罗蜜为伴。

观世自在。菩萨亲近善知识故听闻正法。如实思惟而能随顺。如实修行转彼薄心增长善力。于彼真如法界之中得增上力。是菩萨力波罗蜜得内心定。是故我说力波罗蜜。与禅波罗蜜为伴。

观世自在。菩萨依于菩萨藏故。闻慧正观修禅波罗蜜。是菩萨智波罗蜜。依智波罗蜜。能生出世般若波罗蜜。是故我说智波罗蜜。与般若波罗蜜为伴。

观世自在菩萨白佛言。世尊。世尊何故说六波罗蜜如是次第。佛言。观世自在。依前后上上转胜故。观世自在。菩萨远离受用欲心受持净戒。受持净戒已能忍诸恶。能忍诸恶已能成精进。能成精进已能入诸禅。能入诸禅已能得出世间智慧。观世自在。是故我说六波罗蜜如是次第应知。

观世自在菩萨白佛言。世尊。世尊说诸波罗蜜各有几种差别。佛言。观世自在。诸波罗蜜各有三种差别。观世自在。檀波罗蜜有三种。所谓法施财施无畏施。尸罗波罗蜜有三种。所谓离诸恶行戒。修诸善行戒。利益众生戒。羼提波罗蜜有三种。所谓忍诸恶忍。忍诸苦忍。忍诸法忍。毗梨耶波罗蜜有三种。所谓发起精进。修行善法精进。利益众生精进。禅波罗蜜有三种。所谓无分别寂静极寂静。对治烦恼受乐行禅。起诸功德禅。起利益众生禅。般若波罗蜜有三种。所谓观世谛般若。观第一义谛般若。观利益众生般若。观世自在。是名诸法波罗蜜各有三种差别应知。

观世自在菩萨白佛言。世尊。以何义故说诸波罗蜜名波罗蜜。佛言。观世自在。有五种义说名波罗蜜。所谓不着。不悕望。无过。不分别。回向。观世自在。不著者。所谓不着诸波罗蜜相违事。不悕望者。于诸波罗蜜受用果报。报恩中无求心。无过者。远离诸波罗蜜。无方便杂染法。不分别者。诸波罗蜜中。不如所闻执着自相。回向者。诸波罗蜜所作所集。回取大菩提果故。观世自在。是故我说名波罗蜜。

观世自在菩萨白佛言。世尊。诸波罗蜜相违事有几种。佛言。观世自在。波罗蜜相违事有六种。何等为六。所谓乐于五欲资生自在。我受乐见功德利自在故。随身口意行自在故。于他轻恼心不堪忍故。着自身乐故。专念世间。散乱行故。于世间中见闻觉知。名字分别为胜功德故。观世自在。是名诸波罗蜜相违事。

观世自在菩萨白佛言。世尊。世尊何者是诸波罗蜜果报。佛言。观世自在。诸波罗蜜果报有六种应知。何等为六。所谓得富财故。趣善道故。无怨敌故。不坏多喜乐故。常为众生主故。不害自身故。大威德力故。观世自在。是名诸波罗蜜六种果报。

观世自在菩萨白佛言。世尊。何者是诸波罗蜜杂染法。佛言观世自在。诸波罗蜜有四种不如法行。名为杂染。何等为四。所谓无慈心行故。不正念行故。不断恶行故。不至心行故。

观世自在菩萨白佛言。世尊。何者是不正思惟。佛言。观世自在。所谓修行诸波罗蜜。离余波罗蜜行。是名不正思惟。

观世自在菩萨白佛言。世尊。何者是菩萨无方便修行。佛言。观世自在。若菩萨修波罗蜜行摄取众生。但施饮食资生等乐以为满足。而不能令离不善处置于善处。是名菩萨无方便修行。何以故。观世自在。非施饮食如是等乐名为利益。观世自在。譬如粪秽若多若少。无人能令生香美气。观世自在。如是一切有为行苦。一切众生自性诸苦。饮食资生摄取众生不可为乐。观世自在。若置众生在于第一上善法中究竟乐处。名为摄取与大利益。

观世自在菩萨白佛言。世尊。世尊此诸波罗蜜有几种清净。佛言。观世自在。我不说离五种清净更有清净。观世自在。而我依此五种清净。略广说诸波罗蜜清净之相。观世自在。何者是略说诸波罗蜜清净之相。观世自在。一切波罗蜜有七种清净。何等为七。所谓菩萨离我说法。复于他边不求智慧故。此见诸法不生执着。知一切法能取大菩提故。不生异意异疑故。不自赞叹不毁他人故。不欺不憍慢不放逸故。得少善法不生满足心故。得此诸法于他人边不生嫉妒悭吝心故。观世自在。是名略说诸波罗蜜七种清净应知。

观世自在。我复广说诸波罗蜜清净之相。依彼七种说诸波罗蜜清净。何等七种。观世自在。我说诸菩萨摩诃萨檀波罗蜜七种清净。如实修行。何等为七。所谓依悲心施清净。施清净即戒清净。见清净。心清净。口清净。智清净。意清净。是名檀波罗蜜七种清净应知。

观世自在。如是戒波罗蜜有七种清净。何等为七。所谓菩萨摩诃萨于菩萨受持戒。如实知一切戒。如实能知离诸过法。彼法恒持坚固戒。至心戒。常随顺戒。于诸学中如实持戒。

观世自在。是名戒波罗蜜七种清净应知。

观世自在。如是羼提波罗蜜有七种清净。何等为七。所谓菩萨自信业报。于诸一切不饶益事心不嗔恨。若骂若嗔若打。一切恶事来加其身。不生报心。不怀结恨。若彼求悔应时即受。不令他恼。不求他求。不为有畏。不为饮食而行忍辱。于受他恩不忘还报。观世自在。是名忍辱波罗蜜七种清净应知。

观世自在。毗梨耶波罗蜜有七种清净。何等为七。所谓菩萨如实知精进平等故。不为精进自高下他故。身体安住如山不动故。常勤精进故。心不怯弱故。所行坚固故。于诸善法起精进心不休息故。观世自在。是名毗梨耶波罗蜜七种清净应知。

观世自在。禅波罗蜜有七种清净。何等为七。所谓菩萨善决定知诸相三昧禅波罗蜜。满足三昧禅波罗蜜。如实知二分三昧禅波罗蜜。如实知随顺三昧去禅波罗蜜。不依止三昧禅波罗蜜。善练诸业所作善三昧禅波罗蜜。观菩萨藏无量三昧禅波罗蜜。观世自在。是名禅波罗蜜七种清净应知。

观世自在。般若波罗蜜有七种清净。何等为七。所谓离有无谤中道般若。依般若力如实能知三解脱义。谓空无相无愿。如实能知三种分别他力第一义谛。如实能知三种名相生相第一义相自体。如实能知世谛五明处。如实能知第一义谛。于七种真如不分别不戏论。一味多修行无量差别观法。奢摩他毗婆舍那。随闻如实修行成就。观世自在。是名般若波罗蜜七种清净应知。

观世自在菩萨白佛言。世尊。世尊此五种观。一一观有何等业。佛言。观世自在。此五种观各有五业应知。何等为五。所谓菩萨不着现报。常至心行诸波罗蜜不放逸故。不悕望报恩。摄取未来不放逸故。无诸过失能善满足。善清净善白净。修诸波罗蜜故。依无分别巧方便。速满诸波罗蜜故。依回向力一切生处得善果报。依彼如实修行诸波罗蜜不尽。乃至得阿耨多罗三藐三菩提故。观世自在。是名菩萨诸波罗蜜差别业应知。

观世自在菩萨白佛言。世尊。世尊此诸波罗蜜何者最胜。佛言。观世自在。所谓不吝资财。不着果报。回向大菩提。观世自在。是名最胜应知。观世自在言。世尊。何者是无染法。佛言。所谓无诸过无分别。是名无染法应知。观世自在言。世尊。何者为明妙。佛言。所谓缘灭诸法应知。观世自在菩萨白佛言。世尊。世尊何者是菩萨不动地。佛言。观世自在。菩萨入初欢喜地具足大力不退诸法。是名菩萨不动地应知。观世自在言。世尊。何等法是善清净法。佛言。所谓满足十地。乃至满足佛地应知。观世自在菩萨白佛言。世尊。世尊何故菩萨诸波罗蜜不尽。爱乐果报亦不尽。佛言。所谓迭相因生妙果应知。
