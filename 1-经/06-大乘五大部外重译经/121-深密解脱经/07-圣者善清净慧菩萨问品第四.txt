
尔时圣者善清净慧菩萨摩诃萨。依第一义过一异相。白佛言。世尊。世尊善说希有妙法第一义谛。微细极细甚深之义过一异相。所谓难证。世尊。我忆往昔在于一处。见住信行地诸菩萨等集坐一处。思有为行第一义谛为一为异。有诸菩萨言。有为行相异第一义。复有菩萨作如是言。非有为行异第一义。而作是言。有为之行不异第一义。复有菩萨生于疑心。而起异意作如是言。此诸菩萨中。何者是实说。何者虚妄说。何者是正念修行法。何者是邪念修行法。世尊。我见彼诸菩萨作是思惟。此诸善男子等。皆是愚痴非善黠慧。不善知法堕邪念中。何以故。以不能知有为之行。微细无相过一异相第一义相故。尔时佛告善清净慧菩萨摩诃萨言。善清净慧。如是如是彼诸一切善男子等。皆是愚痴不善黠慧。不知正法堕邪念中。何以故。以不能知微细行相。过一异相第一义相故。何以故。善清净慧。若有为行不异第一义相者。一切愚痴诸凡夫等。悉亦应见第一义谛即凡夫身。亦应得彼无上清净涅槃之乐。亦应得彼阿耨多罗三藐三菩提。善清净慧若有为行不异第一义相者。见第一义谛时。应见有为行相。若有为行相是有相者。相即是缚不应得解脱。若见实谛不离相缚者不应得解。亦不得脱烦恼之缚。以不离彼二种缚故。不应得彼无上清净涅槃之乐。亦不应得阿耨多罗三藐三菩提。善清净慧。以是义故。愚痴凡夫不见实谛。亦非即此凡夫之身。得彼无上清净涅槃。亦非即彼凡夫之身。能得阿耨多罗三藐三菩提。是故见实谛者。不应见彼有为无为。行相一之与异。是故彼人见有为行相第一义相。一异之义不成一异。善清净慧。汝当应知。彼诸菩萨。言有为之行第一义相。是一是异者。彼诸菩萨非正念是邪念。复次善清净慧。若有为行相第一义相二不异者。如有为行堕在染相。第一义相亦应堕染。善清净慧。若有为行相离第一义相异者。如是一切有为之行。不应与彼第一义同故。善清净慧。第一义谛不堕一切烦恼染中。以是得言有为之行第一义谛得言同相。是故善清净慧。汝不应言有为行相第一义谛有一有异。复次善清净慧。若有为行相第一义相二不异者。第一义谛不异有为一切诸行。如是一切有为之行。亦应不异第一义相。而彼有为异第一义。若不异者。如实行者见闻觉知有为行相。不应更求无上胜法。善清净慧。若有为行相第一义相不异者。即有为行。应名无我无自体相是第一义相。善清净慧。复有过失。谓于一时差别异相。此是染相。此是净相。是故善清净慧。第一义相异有为行相。而非不异有为行相。是故彼诸如实行者见闻觉知更求胜法。以如实知有为行故。得于无我第一义名。而不一时有染有净二相差别。是故离彼有为行相第一义相。不一不异。义亦不成。善清净慧。彼诸菩萨作如是言。有为行相第一义相不一不异者。彼诸菩萨不名善说。善清净慧。汝当应知。彼诸菩萨。不名正念如实修行。是名邪念。善清净慧。譬如珂白不可说一不可说异。如是金黄箜篌妙声。沉水香味。荜茇辛味。诃梨勒苦味。甘蔗甜味。兜罗柔软苏乃至醍醐。不可说一。不可说异。善清净慧。如是一切有为行体无常之相。不可说一。不可说异。一切有漏所有苦相。不可说一。不可说异。一切法中无我之相。不可说一。不可说异。贪嗔痴染不寂静相。不可说一。不可说异。善清净慧。如是一切有为之行第一义相。不可说一。不可说异。善清净慧。如是我得细微细深甚深难证极难证。过一异相第一义谛觉。觉已为人说示开示现示建立。尔时如来而说偈言。

有为界实谛　　一异相离相
若分别一异　　彼痴非正念
彼人为相缚　　及为烦恼缚
修毗婆奢那　　奢摩他得脱
