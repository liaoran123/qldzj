
尔时圣者广慧菩萨摩诃萨依于心相白佛言。世尊。如来说诸菩萨善知心意意识深密法者。世尊。云何菩萨善知心意意识深密之法。世尊。以何义故。如来说诸菩萨善知心意意识深密之法。尔时世尊告广慧菩萨言。善哉善哉。广慧。汝今乃能问于如来如此深义。广慧。汝能为与一切众生。安隐乐具悉令满足。广慧。汝为哀愍一切天人。多所安乐多所饶益。乃能问我如是之义。善哉广慧。谛听谛听。我为汝说心意意识深密之义。广慧。于诸六道生死之中。何等何等众生卵生胎生湿生化生。受身生身及增长身。初有一切种子心生。和合不同差别增长。广所成就依二种取。何等二种。一者谓依色心根取。二者依于不分别相。言语戏论熏集而取。广慧。色界中依二种取生。无色界中非二种取生。广慧。彼识名阿陀那识。何以故。以彼阿陀那识取此身相应身故。广慧。亦名阿梨耶识。何以故。以彼身中住着故。一体相应故。广慧。亦名为心。何以故。以彼心为色声香味触法增长故。广慧。依彼阿陀那识能生六种识。所谓眼耳鼻舌身意识身。广慧。若一境界现前一识身起。无分别意识即共眼识一时俱生。广慧。若二三四五境界现前五识身起。无分别意识即与五识一时俱生。广慧。譬如流水若一缘起即生一波。若二若三乃至众多因缘俱起即生众波。广慧。而彼流水亦不断绝。复次广慧。譬如无垢清净明镜。若有一像因缘现前即见一像。若有二三众多像现。即能具见众多异像。广慧。而彼明镜为彼种种诸像不异。广慧。如彼流水明镜像等。依止阿陀那识。住持阿陀那识。若一眼识因缘现前。即一意识共彼眼识同时取境。广慧。若五识身五种因缘一时现前。无分别意识即共五识一时取境。广慧。如是菩萨摩诃萨。依法住智。如实善知心意意识深密之法。广慧。而佛不说诸菩萨等是善解知心意意识深密之法。广慧。若菩萨不见内外阿陀那。不见阿陀那识。能如实知。不见阿梨耶。不见阿梨耶识不戏论心。不见眼不见色。不见眼识。不见耳。不见声。不见耳识。不见鼻。不见香。不见鼻识。不见舌。不见味。不见舌识。不见身。不见触。不见身识。广慧。菩萨不见内外意。不见内外法。不见内外意识。能如实知。广慧。我说如是诸菩萨等善知第一义。广慧。是故我说菩萨应知心意意识深密之法。广慧。菩萨如是解知心意意识深密法已。我说是人是真菩萨。尔时世尊。而说偈言。

诸种阿陀那　　能生于诸法
我说水镜喻　　不为愚人说
