
如是我闻。一时佛在毗富罗山。与阿僧祇诸大菩萨摩诃萨众并及无数诸阿罗汉天龙八部。前后围绕俱共会。说陀罗尼印秘密法藏。

尔时会中有一菩萨摩诃萨。名金刚藏。在大众中即从座起。五体投地顶礼佛足。礼佛足已前白佛言。世尊我有眷属十四部众一一眷属各有无量徒众。相随现在会中。为我驱使。从昔已来曾持咒法。深奥明了严秘清净。是故而共赞成我法。称我名为摩诃跋折罗波尼啰阇。以是名故称为上首。我等亦愿坚成助护佛之正法。是诸眷属。在我左右行列威侍。说诸方便多所利益。为欲降伏一切诸魔恶鬼神故。唯愿世尊证明我众。听许我称眷属名字。方敢称名。

尔时世尊告金刚藏。善哉善哉汝今愍念诸众生故。称其名字我亦印可。汝今随意称其名字。时金刚藏蒙佛听许。称其名曰。跋折啰苏摩诃。跋折啰苏皤(二合)私地(二合)迦啰。跋折啰苏婆(去音)呼跋折啰迦尼矩嚧驮跋折啰阿蜜哩多军茶利。跋折啰乌刍沙摩。跋折啰吒诃娑。是菩萨等皆居我左。跋折啰摩么鸡。跋折啰嚧醯多木企(平音)跋折啰商迦罗。跋折啰鸯俱尸。跋折啰母瑟低。跋折啰施迦啰。跋折啰尼蓝婆罗达啰。是菩萨等皆居我右。是诸会中。若天若人及诸魔王并鬼神等。闻是我称金刚名字。各各无色皆悉默然。心怀恐怖忧愁不快。惧有大事恐失性命时金刚等遥知彼意。虑在会中而生轻慢。鬼神暴乱不遵敬法。又恐谤毁堕于三途。受诸苦恼。而告彼言。我有密意具诸法相。佛已知之助成印可。非是汝等所知境界。是故称云秘密法藏大陀啰尼神咒法印。利益无量如佛所证。时佛赞言善哉善哉。尔时金刚菩萨众等。蒙佛赞成欢喜踊跃。顶礼佛足绕佛三匝。告彼一切魔鬼等言。我等今以法成。幸蒙十方一切诸佛同时印可利益一切。汝等今者莫惊莫[懦-而+((看-目)*月)]莫起恶念。在此会中若天若人。若有沙门若婆罗门。若诸人王若天帝释。并及八部鬼神部众人非人等。若善男子善女人。及诸外道仙人众等。悉皆谛听。我今上佛难思议深秘密法藏可贵教法。汝等皆当信受共护是经。即是同于诸佛大乘妙藏希有之法。即是成就陀罗尼印神咒法门。如来慈悲设诸方便。救护一切众生之类。汝等若有故生违逆。而不随顺我正法者。破汝等头而作七分如阿梨树枝。大众人民闻佛所说。应皆欢喜信受奉行。

画金刚藏菩萨像法

一切金刚藏菩萨像。通身黄色。而以左脚偏加。斜垂右脚。欲似下座而复起形。在于百宝莲华座上。如令斜身面向右视而坐。头戴七宝庄严华冠。身有重光。其像背倚宝绣枕上。其像左手屈臂覆左髀上。右手屈臂在右膝上。以手大指头指相捻。而屈中指及无名指在于掌中。小指直竖。其像颈下有宝珠璎珞。像两臂腕各着宝钏。以单素白褺络其膊上。兼二色绦附其褺上。复以宝绦系脐腰上。其绦当肚。结绦之上作一黄色。圆如钱大。以朝霞锦缦其胯上。着黄白色华褺之裙。其裙青里脚踁映露。宝绦为带以系其腰。像左右厢。各有一大侍者菩萨立莲华上。通身黄色。以朝霞锦缦于腰跨。连覆膝上。总同头戴七宝华冠。其左厢侍者菩萨。唯以左手屈臂。近右乳房把于白拂。拂头正当临左膊上。右手申臂少曲在髀。手指少卷。臂腕有钏。其右厢侍者菩萨。华冠衣服与其左厢菩萨一种。唯以左手屈臂。近左乳房把跋折啰。右手屈臂向上。腰间仰手手把白拂。散悬其拂拂头垂下。其像左厢。近像髀侧有一菩萨。通身碧色。于其头上出三股跋折啰形。其跋折啰下有绯缦。缦其头上。次下复有黄缦。缠头。覆脐鬓额唯出面眼。其眼睛角如带。少赤似斜看视。其像形状如嗔怒相。以两手臂相交叉着。以右押左附入腋间。其脚偏交侧坐。竖左脚髀。其髀间出一赤蛇。绞肚及脚。髀间出头。向左臂肘。看映像身。其像身坐赤莲华上。其像左右厢各有四菩萨。上下皆坐而作威仪。助金刚藏降伏一切。次左上一菩萨通身黄色。头戴华冠耳有白环。其像顶后有圆赤光。以华白褺绞其右臂。向后而出左腋间上。绞络其膊。右手屈臂在右髀上。以大母指头指相捻。中指无名指屈在掌中。小指直竖。左手屈臂。横在左脚髀[桼-木+(日*木)]间。覆手把一物。物作绿色。其物向上。头少渐尖。向下渐粗方而且圆(如唐靴箄)中心一道青色。竖头向其身上。着朝霞裙偏加而坐赤莲华上。次下一菩萨通身黄色。头戴华冠作青圆光。其像两耳各有宝珰。赤裹唇白穿在耳中。以华白褺袜绞。肚上。右手屈臂以大母指头指相捻。余三指散。以手覆在右乳房上。左手屈臂。正当押在左髀膝间。仰承把前菩萨手中所把似靴箄者。着朝霞裙。偏跏而坐青莲华上。次下有二菩萨前后并坐。后一菩萨通身黄色。头有少许。作青圆光。耳有白环头戴鬘华。其乳房大。以华白褺横袜奶上。右手屈臂。以大母指头指相捻。三指握拳。左手屈臂舒展手掌。把前菩萨手中所把似靴箄者。着华黄褺裙。双膝跪坐赤莲华上。次前一菩萨通身黄色。回面向左。状似共后菩萨语形。头有金线一道。绞髻作赤圆光。左一耳中穿一宝珰。状如瓦桶。赤裹白唇作赤圆光。右手屈臂近乳房侧。屈其中指及无名指在于掌中。大指头指小指散竖。仰其手掌。左手屈臂。以手仰在于左膝上。还承把前菩萨手中似靴箄者。其箄向身。头傍偏有似作钩形。向外少曲臂腕有钏身着朝霞裙。偏跏而坐紫莲华上。其像左厢上一菩萨。通身黄色。其头髻上以少赤色绞之。向后作赤圆光。耳有一双赤色宝物。短小如櫡。插在耳中。其物两头各有白点。以绿色褺络其膊上。着华白褺裙。映出腰间少许朝霞。左手屈臂在左膝上。仰掌向身。以大指食指两指竖。挟一跋折啰。仰其手掌。右手屈臂舒掌。才近左髀脚胫之间。交脚而坐赤莲华上。次下菩萨通身红色。头戴花冠作青圆光。耳有白环形貌肥满。身着间彩色褺。缦跨。又从右腋下及膊上。有一道间褺。向后而出。绞左臂肘间。右手屈臂在右膝上。手掌向身。以大指头指挟一只箭。羽向上竖。左手屈臂近其肚上。手把一块黄色宝物。两脚相拄。恭身而坐赤莲华上。次下有二菩萨前后并坐。后一菩萨通身黄色。头上有金华冠作青圆光。耳有白环。以华白褺络其膊上。右手屈臂在右膝上。舒掌向外。以手把前菩萨手中所把似靴箄者。右手屈臂向前竖之。屈无名指竖其大指头指小指。其身上着黄华褺裙胡跪而坐赤莲华上。次前一菩萨通身黄色。头有少许黄菊华冠。右一耳中有白宝环。回面向后。状似共后菩萨语形。中乳房大。以轻白褺络其膊上。右手屈臂。引向外边把一黄物。其所把物状似断绳。其物两头有小菊华。相连成绦。俱垂向下。左手屈臂在于心上。手掌向外。以大母指头指相捻。中指无名两指皆屈。小指直竖。着朝霞裙。交脚而坐青莲华上。其像侧相。布以绿地。像上侧相两边。画着须陀会天。在青云间。各以华鬘两手垂把。来趣像上而作供养。其像两边有贝多树及山形等。其像华坐下着宝池。次右厢着一小童子。头戴华冠通身黄色。以杂彩褺间色缦跨峻跪而坐。将以华鬘来助供养。

金刚啰阇一切见法印咒第一

仰右手掌。以捺左手掌背。即以右大指。逆叉左小指下。以左大指叉右小指上。手背相着。余三指皆直申博手背。咒曰唵(一)跋折[口*路](二)波婆(去音)夜(三)莎诃(四)

是法印咒。若作金刚法。先以此法而作供养。一切金刚皆生欢喜。

金刚藏大心法印咒第二

反钩二无名指在掌中。右押左合掌。二中指二小指直竖头相拄。小曲开二头指。二大指直竖并着咒曰。

那(上音)谟(上音)啰(上音)怛那(二合)跢啰(二合)夜耶(一)那谟室旃(二合)茶跋折啰波拏曳(二)摩诃药叉斯那波多曳(三)唵(四)跋折啰战茶(五)萨婆突瑟吒(二合)安驮迦(上音六)诃(上音)那驮诃钵者思(二合上音七)唬呜吽(八)泮泮泮泮(九)

是法印咒。名金刚藏大心法印咒。一切皆用。若人欲作金刚法者。先作此印诵咒护身。一切无畏。若治一切鬼病时气牛马等患疫病之时。于城门外作大水坛。坛中心着一大水尊受四五升许。满盛净水。以此印咒一百八遍。其坛四角安四盘食。于坛四边散种种花。其坛左右各安一柱。柱上横延绳子一条。于其绳上悬青柳枝。于左柱边布着一座。咒师坐上诵咒。坛中饮食尽擎弃却。将其水尊移着柱下。驱患牛马。过于坛中心。咒师取其柳枝咒。以柳枝取其尊中水。次第洒其牛马身上。其病即愈。

金刚藏结界法印咒第三

仰两手以四指相钩。仍以右钩左。即以大指。各捻自无名指甲上咒曰。

唵(一)枳唎枳唎(二)跋折啰药叉(三)盘陀盘陀(四)吽(五)诃(上)(六)

是法印咒。若作金刚法。当作此印咒。结界护持然后作法。一切无畏。若以是咒印。或咒灰水白芥子等。皆须以印印拄。咒之三遍七遍。并皆得用。若于四方及之上下。所有一切诸恶鬼神。悉散出去。后作前印更重结界。起立正面向东。从身左边。以左脚头在前竖着。次以右脚横博左跟。如丁字形而行右转。每至一会一匝。头时及之门户皆作金刚大嗔形势。怒眼[齒*堯]齿面作嗔色。如是三匝。后用军荼利大身法。重结其界是法成就。

金刚藏法身法印第四(亦名五股印也)

反钩二无名指在掌中。右押左合掌。以二中指二小指。直竖头相拄。二头指小曲。附中指侧。二大指直竖并着。头指来去(咒同前护身咒)

是一法印若有人受持金刚法者。日日洗浴着新净衣。而作此印诵前护身。咒在于佛前供养一切诸佛菩萨。诸佛菩萨常生欢喜。感得十方一切金刚。常来加护助行者力。

金刚藏心法印咒第五

反叉左右头指已下四指在掌中。左大指直申。右大指屈入掌中合腕咒曰。

唵(一)跋折啰直迦(二)三摩咩鸠鲁(轻呼三)莎诃(四)

是法印咒。若欲作一切金刚法者。先请金刚安置坐竟。即作此印诵咒后。作金刚法者皆得有验。

金刚藏散华法印咒第六

两腕侧并二大指。各捻二小指甲上。以二无名指侧头相拄。二中指头指各直向前。磔竖不相近咒曰。

唵(一)跋折路(二)波婆(去音)夜(三)莎诃(四)

是法印咒。若欲供养金刚。无香华时。当作此印而诵咒者。一切金刚皆悉欢喜。

金刚藏吉唎法印咒第七(亦名须婆印咒唐云印王)

反叉后二指于掌中。竖二中指头相拄。两头指各屈在中指背。离中指一分许不着。并二大指。各捻中指中节上。头指来去咒曰。

唵(一)苏雄(二合去音)婆(上音)儞(二)苏雄(二合去音)婆(上音三)呜吽吽吽吽(四)泮泮泮泮(五)莎诃(六)

是法印咒。若能日日在于佛前及道场所。而作此印诵咒之时。常得一切金刚欢喜。若供养竟。发遣一切佛菩萨已。咒师即以右手大指与无名指。捻取少灰咒之七遍。用点顶上及左右膊心颈眉间发际等上。名作护身。一切无畏。一切鬼神不得近人。又以此印治一切鬼病。若欲卧时洗手漱口。即用此印咒三七遍。护身卧者。夜卧之处一切不畏。若人夜梦共女交通失不净者。取五色线而作咒索。一咒一结如是结满一百八结。着新净衣。用前咒索系其腰上。护身诵咒而卧眠者。即无此事。又用此法而作结界。又作此法一切欢喜。

金刚藏咒王印咒第八

反叉后二指在掌中。并竖二中指头相拄。小曲二头指。各在二中指背。头当中指第三节背。莫着少许。并二大指头捻中指第二节。头指来去咒曰。

唵(一)苏皤(二合)悉地(二合)迦啰(二)啰(上音)叉(初沙反三)莎诃(四)

若咒师日日作一切供养法时。发遣已竟。以右手大指无名指。捻灰少许咒七遍已。如前点顶左膊右膊心上颈下眉间发际。而护身者一切无畏。

金刚藏大身法印咒第九

左右二手总反叉。后四指在掌中。以二大指屈入掌中。露节背。二肘向下相拄咒曰。

那(上音)谟(上音)跋折啰西(上音)若(若冶反下同)耶(一)萨婆帝哩(二合)卢迦(吉阿反)奢阇(二合)若耶(二)钵罗涉筏(二合)唎多奢闇(二合)若耶(三)跋折啰迦那迦(四)目底伽棱(轻呼)吉唎(二合)多(五)设唎(二合)啰(去音)耶(六)摩诃婆罗(去音)耶(七)摩诃毗陀(地夜反)耶(八)翳醯翳醯(九)紧之啰也栖(十)婆伽婆(上音)底(十一)跋折啰跋尼必唎(二合)曳(十二)摩诃跋折啰娑儞醯(十三)阿那(去音)夜阿那(去音)夜(十四)伽罗曳囊卑迭(十五)羝登(大登反)揭罗詌(十六)阿那(去音)夜阿那(去音)夜(十七)试揭嚂(二合下同)试揭嚂(十八)曳迟提(去音)婆(十九)那(去音)伽(二十)药叉(二十一)乾闼婆(二十二)阿素啰(二十三)迦噜荼(二十四)紧那(上音)啰(二合)(二十五)摩睺啰伽(二十六)啰刹娑(二十七)毗舍遮(二十八)鸠槃茶(二十九)忧摩陀(三十)阿婆三磨(二合)啰(三十一)毗那夜迦(三十二)布单那(三十三)夜多啰(二合)悉铁(二合)多(三十四)夜多啰(二合)怛那(二合)怛杜卑(三十五)阿那(去音)夜阿那(去音)夜(三十六)施揭嚂施揭嚂(二合上下皆同三十七)俱卢俱卢(三十八)末卢都卢(三十九)讫柳(二合)嘘拏(二合)讫柳(二合)嘘拏(二合)(四十)摩他摩他(四十一)钵他钵他(四十二)跛陀跛陀(四十三)驮(重呼)摩驮(重呼)摩(四十四)富罗富罗(四十五)娑(上音)陀(上音)娑陀(四十六)棱(轻呼)伽棱(同上)伽(四十七)阿比舍阿比舍(四十八)跋折啰西(上音)若(尼遮反四十九)阿知若(二合)波夜提(五十)莎诃(五十一)

是法印大咒。通一切用。若有人能日日洗浴。入道场内。佛菩萨前。作印诵咒供养之时。是人感得一切诸天及诸魔王及鬼神等。若闻是咒。一切皆发菩提之心。慈悲柔善不生恶念。是诸金刚威神力故。亦通疗治一切鬼病。一切诸佛菩萨等众皆大欢喜。又若病人口中血出。若妇人身月水不绝日日数来。印粳米咒。洗取其汁。汁中和蜜。与妇女服即得除愈。咒之三遍。

金刚藏头法印第十(诵前大咒)

反钩二无名指在掌中。右押左合掌。以二中指二小指竖头相拄。屈二头指头。以押二大指甲。

是一法印。若有人患头痛者。应作此印诵前咒。打头痛即差。

金刚藏顶法印第十一(诵前大咒)

准前头印。上唯改二头指。捻着二中指背上第三节。

是一法印。若人欲步远道行者。先私房中作此印已诵前大咒二十一遍。即以此印摩自脚底。然后行者脚即不痛。若骑马去者。亦依前法印摩马脚。然后行者马脚不痛。

又若在道及一切处。欲吃食时。先以碗中满盛净水。兼着少食。搅水食咒。泮与鬼等一切众生悉令饱满。数数诵咒然后去者。一切水陆道路中贼。禽兽等难即无所畏。

金刚藏口法印第十二(诵前大咒)

准前顶印。上唯改。于二虎口中。各出二无名指头。二大指并小屈头。二头指相离。复勿着于大指头。作此印已。起以左脚指头向前。右脚指头向右。斜身而立(如唐丁字)即举此印当右乳上。莫令着乳。面向左斜。开口又大张眼。大杀怒形如金刚面。

是一法印。可用降伏一切天魔及诸外道。一切大力鬼神见者。皆生恾怕一时散灭。亦可疗治一切鬼神病者大验。

若十月十三日腊月十五日。于净室中庄严道场。而作水坛悬诸幡盖。于坛中心着一水罐。满盛净水中着五谷。青柏竹叶塞其罐口。以绢片束。然后安金刚像。结界护身。复安火炉。取薰陆香沉水香安悉香三种。捣和为丸。大如小枣一千八个。至日午时。咒师洗浴着新净衣。入于道场结界护身。请金刚王安置坛中。种种供养。于火炉中画作华座。于华座上请金刚王。安置座已。取上香丸。一丸一咒投火中烧。如是烧尽一千八丸。金刚像上金刚王现。问行者言汝欲何法。是时行者即把香炉。随意答者即得大验。

金刚藏降魔法。

金刚藏跋折啰法印咒第十三

先以右手大指。捻小指无名指中指等甲上。左手亦然。相环竖二头指　咒曰。

唵(一)[虎*牛][虎*牛](二)阇(三)

是法印咒。疗一切鬼病用之大验。

金刚藏缚法印第十四(诵前大咒)

准前顶印。上唯改二头指。向中指后。绞头相捻着。

是一法印。若疗病时。用此印缚一切鬼神。诵前大咒鬼病即差。

金刚藏箭法印咒第十五

左右头指相逆钩之。以中指已下三指。握大指为卷。以右腕背。押左腕上。其两头指头。形如箭筈。跪地咒曰。

摩婆鸡那(去音)悉底(二合)羝跛范(布荫反一)跋折啰波(去音)尼(二)阿罗詌(三)跢侄他(四)目[仁-二+企]卑呬(喜伊反下同)尼(五)都呬尼(六)跋啰摩(去音)唎(七)富啰末唎(八)阿吒(九)末吒(十)摩吒尼(十一)都啰都啰(十二)都吒都智尼(十三)莎诃(十四)

是法印咒。若人患一切鬼病。作此印已。左膝跪地。印当痛处。咒师心中。作破鬼想。与其诵咒皆悉除差。

金刚藏槊法印咒第十六

屈右手无名指小指。以大指押甲上。中指头指直竖。左手亦尔。屈右臂。手腕覆当胸上横着。左臂直申向左。一如执槊形咒曰。

唵(一)帝哩(二合)布啰(二)那舍尼(三)莎诃(四)

是法印咒。若人患神鬼等病者。用结此印。即起以左脚斜立。如捉槊形。心作破鬼想。至心诵咒鬼病即差。

金刚藏刀法印第十七(诵前槊咒)

准前槊印。上唯改左手。屈臂向身。当胸上横着。指头向右肩。右手申臂向上。腕向前立地。是一法印。若人患鬼神等病。当结此印。即起立以右脚斜立。似向病儿斫之即差。

金刚藏可吒(二合)傍伽印咒第十八(亦名期克一切鬼印咒上可字全吒字半音)

以左右二手后三指。俱把卷。以大指押中指节上。头指直竖。以左手印。中立着跋折啰。屈肘覆掌。当心上横着。以右手侧直竖之。当右肩外。起立乃左脚向左。曲膝立之。右脚直立溢身面向左咒曰。

那(上音)谟(上音)啰(上音)怛那(二合)跢啰(二合)夜耶(一)那谟(上同)室旃(二合)茶跋折啰波拏曳(二)摩诃药叉斯那波跢曳(三)跢侄他(四)唵(五)加吒加吒(六)摩吒摩吒(七)盘阇盘阇(八)吉唎(二合)吒吉唎(二合)吒(九)阿比舍阿比舍(十)者啰者啰(十一)朱摩(去音)耶朱摩(去音)耶(十二)朱嚂讫柳(二合)嘘拏(二合)(十三)莎诃(十四)

是法印咒。若人患鬼神病者。当作此印。以起嗔色。当病人前。立诵咒者。是诸为病鬼神等类。悉皆散走。

又咒钵。时取一净铜碗。满盛净灰。咒三七遍。令一小儿净洗浴已。着新净衣峻坐其上。当令两手牢捺碗唇。咒师右手把香炉。烧安悉香咒之弹指。如是数数诵咒弹指。更加诃之。若欲捉贼。随所疑人坐钵四边。若钵至身更咒不去。当知此人即是贼也。如其身无。以意标记贼坐之处。所咒之钵随意住处知即是贼。若总不知处。随钵至处知即是贼。
