
咒师若欲救病人者。至于病家。香汤洒浴着新净衣。与作法坛。救其病苦。其作坛处。宜就好地。居近水树华林之间。若临恒河崖岸之处。或近有龙深潭之所。随其所住最胜之处。净修其地。如十一面七日坛法。净修地竟。香泥涂地。悬于种种杂色幡盖及诸宝器。其道场中应作四肘五色法坛。坛中心着毗俱知菩萨位。东方作莲华座。座上横着一口大刀。北方亦作一莲华座。座上仰安明镜一面。南方复作一莲华座。于其座上竖三只箭。坛西门外敷咒师座。取五水罐各受一升以下者。好满盛净水。着五谷子。以青柏叶及竹叶枝梨柰叶枝。塞其罐口。庄严罐已。将安四角及坛中心。种种上味果食十盘。然十二灯。以诸香华种种作法。诵咒供养日日不绝。满七日已。当候随心法印至验为限。至诚忏悔。得灭除障速成证验。后若疗病亦依此法。令其病人。在咒师东面向北坐。咒白芥子。绕其病人头上。烧之三日。定差。若作是法坛。如能候得日月蚀时。为此坛者最为大验。若不值遇日月蚀时。于其月内择取吉日。若无如前好处所者。当就好寺作坛亦得。而其咒师。必须得他布施白马。若无白马。用银作马而与咒师。若无银作马。任咒师意所须之物。以代马用若无物者。好心孝顺持戒坚固。能得不违阿阇梨教严决之者。方教此法。

毗俱知菩萨咒功能

若有沙门若婆罗门若善男子善女人等。持是大咒印。为护身结界种种作法。疗病忏悔。供养香华不绝者。当得菩萨护念。

若欲入阿修罗宫者。于八年中日日诵咒。满三千遍。作三眼印。用前大咒。咒白芥子一百八遍。一咒一散以打地上。其地即开而作孔穴。咒师得入。欲住得见弥勒佛者。即任意住。若欲出来勿入城中。若见道中有财物者。将擎出来亦得无罪。若有果子取而食之。寿命一千岁。

若意得大海竭者。可至海际经三个月。用前大咒。咒白芥子一百八遍。散海水中。日日如是海水即竭。若意欲得捉龙取者。应当近于有龙水边。经一百日。作法诵咒。其龙自出。来就咒师任为调伏。若治热病最为验吉。

若人欲得安怛啰(二合)陀那。取摩那叱啰(唐云石雄黄也)蜜陀僧二物。等分共捣为末。更细研之。经六个月。日日洒浴着新净衣。日日三时。平旦日中及日暮时。至心咒药一百八遍讫。更咒七遍。点着眼中。即得随意安怛啰(二合)陀那。洒去方见。其药勿使余人把之。

若意欲入阿修罗宫。有诸恶物罗刹蛇等而作障难。及门不开。黑闇等障。皆预作意。咒白芥子一千八遍。自随将行。但有障处即用打之。在在处处皆无障碍。

画毗俱知像法

若用白褺。若于绢上。画作其像。画师先受持八戒斋。画释迦佛像。左厢画金刚。右厢画观世音菩萨。其佛金色金刚身。面勿黑勿白。形状如年十六童子。一切身分。犹如庄严菩萨身法。其观世音面及身分。头冠璎珞天衣庄严。锦绮罗裙。皆如余处画观世音菩萨之法。观音左手下。更别画天女形。身皆白色。衣服赤白。貌极端正。头戴华冠。次画持咒师。在下胡跪手执香炉。向观世音。作此像已。从白月一日至十五日。当食大麦乳糜。恒诵后咒。至黑月八日。三日三夜勿食。供养像时。其天女像即放光。入佛脚指中。见此相时悉果心愿。

又若欲见槃茶啰婆私尼。于十三日若十四日或十五日。三日三夜。可入大海水中诵咒。张其画像于水岸上。以百千莲华供养之。时其槃茶啰婆私尼天神若来。修道聪明智慧辩才持咒仙人。随其所愿皆得如意。

又毗俱知咒咒曰。

那(上音)么萨皤跢他揭羝骠(鼻朝反一)婆伽(上音)皤帝弊(鼻可反二)唵(三)萨皤婆(上音)夜那舍儞(四)怛啰娑(上音)儞怛啰娑(上音)儞(五)怛啰娑(上音)夜怛啰娑夜(六)怛啰西(七)苾炬智(八)儞矩智(九)哆智哆智(十)吠跢智吠跢智(十一)户噜噜吠跢智(十二)税(去音)羝阇(上音)智儞(十三)莎诃(十四句)

是咒亦名观世音菩萨说金刚咒。

诵此咒时。一切障难皆悉休息。若欲自护。咒灰七遍。点额项下并二膊上。去处无畏若为他人咒其头发。结作为结。心恒念咒。一切官府。若夜独行。若贼中行。一切畏处皆得无难。所有恶人。皆欢喜归伏不能为碍。欲降伏一切。当于白月十五日。一日一夜勿食。以菩提树为柴。然火。一撮胡麻。咒一遍已掷火中烧。如是数满八千遍时。一切归伏。尸利沙树(合欢树是)拘留孙佛得道树是。但是佛得道树。即得用也。苦练亦得。

若被一切怨人厌祷。遂失心性。取男骨作橛。咒满八千遍。丁埋怨人门底。还令彼人失心性也。

又法取烧尸灰。于黑月八日。咒一撮灰。一遍掷火中烧。如是满八千遍。怨人即灭。

又法于黑月十四日。入水中立至脐。诵咒。一切怨家恶贼群众。两作和解俱生善心。又法欲作四方结界。取佉陀啰木。长横八指四枚。各咒八百遍已。钉着四方。一切恶鬼及恶怨人。皆不得入此界之内。又于界中作曼茶罗。咒水二十一遍。洒散地上。即成结界。于中即堪作咒法也。

又法萨埵姥跢跛吒(上音)那吽蒲利沙蜱七遍咒芥子。又法云长命阙物难成不译也。

又法取秦牛酥一点子许。一咒一烧。如是数满八千遍已。若到一切病痛障碍。并悉销除。亦不须看日月时节。得作即作。柴亦任用。

又法取木患子柴。然火烧药(此土无故阙之)

又法嗔贼来欲踬顿我。诵此咒已即心欢喜。

又法官事。月八日于观音像边。咒白花。一茎一遍掷火中烧。满八千遍。官事解了。

又法有贼欲来侵乱。于观音像前至心诵咒。贼即还去。

又法随求何法。诵此咒时烧无烟炭。咒白芥子。一颗一遍一掷火中烧。满八千遍所求皆遂。又咒白芥子七遍。一切起尸。鬼等皆悉被缚。

又法咒石蜜七遍。掷着水中。即取此水作曼茶罗结界。于中诵咒。一切师子大虫禽兽水牛白象啰阇朱啰水等皆不能害。毗俱知印咒及功能法略说已竟。
