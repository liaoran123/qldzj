
盖闻。大乘奥典。光秘赜于琼编。三藏玄枢。着灵文于宝偈。斯乃牢笼系象。演畅幽深。虽第一义空。名言之路双绝。诸法无相。听说之理兼忘。然则。发启善根。寔资开导。弘宣妙旨。终寄显扬。至若鹿野初开。俨尊容于常住。龙宫载辟。缄舍利于将来。所以地涌全身。为证说经之兆。空悬宝殿。爰标阐法之征。八万四千。分布阎浮之境。三十六亿。庄严平等之居。敷演一音。则随类而解。广陈三句。则劫寿难穷。自夜掩周星。宵通汉梦。玉毫流彩。式彰东渐之风。金口传芳。遂睹后秦之译。修多祇夜之秘躅。因缘譬喻之要宗。授记之与本生。方广之与论议。虽立名差别。而究理不殊。同归实相之源。并凑涅槃之会。朕幼崇释教。夙暮归依。思欲运六道于慈舟。迥超苦海。驱四生于彼岸。永离盖缠。穷贝牒之遗文。集峰台之秘箓。今于大福先寺翻译院。所更译三藏所言。入定不定印经者。此明退不退之心。前二后三。虽有迟速。如来设教。同趣菩提。既显神咒之功。庄严最上。爰述下生之记。说法度人。三藏法师义净等。并缁俗之纲维。绀坊之龙象。德包初地。道辚弥天。光我绍隆之基。更峻住持之业。以久视元年岁次庚子五月五日。缮写毕功。重开甘露之门。方布大云之荫。所冀芥城数极。鸟笔犹传。拂石年穷。树经无泯。弘济覃于百亿。迁拔被于恒沙。部帙条流。列之于左。
