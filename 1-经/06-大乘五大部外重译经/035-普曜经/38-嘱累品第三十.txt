
尔时世尊告贤者大迦葉。贤者阿难。弥勒菩萨。我从无数劫遵习是法。乃成无上正真之道。嘱累汝等以手相付。受持讽诵广为人说。于时世尊欲使此法普悉周布十方。说是偈言。

佛目所睹众生类　　皆得罗汉如身子
若有供养亿千劫　　乃复前进如恒沙
加复供养辟支佛　　若有一日奉斯经
计此功德超过彼　　其阿罗汉不足立
一切众生成缘觉　　若有供养亿千劫
饮食衣服床卧具　　捣香杂香及名华
若有一心叉十指　　等心自归一如来
口自发言南无佛　　是功德福为最上
一切众生皆成佛　　若有百劫供养者
衣被饮食床卧具　　捣香杂香及名华
若有正法欲倾危　　弃捐其身自投命
若有一日常昼夜　　护是法者必超彼
若有奉事十方佛　　及于缘觉诸声闻
若有坚固此道心　　受斯要典诸法王
一切经卷是道谛　　若诸如来如恒沙
供养奉事诸如来　　若有手得是经卷
其大辩才无等伦　　分别一句至亿劫
智慧正义无有损　　若以是经为人说
诸导师慧无边底　　计无有人与等者
犹如江海不可尽　　闻是法者等若兹

佛告贤者迦葉阿难弥勒重相嘱累。受之持之。讽诵学之。令普流布。示其同学及十方人。皆令蒙济。使不断绝。展转相教。展转相成。使不稽留。三宝不断。乃报佛恩。佛说如是。大神妙天子。及净居天子。弥勒菩萨。贤劫菩萨。及大迦葉。诸大弟子。天龙鬼神揵沓和。阿须伦。闻佛所说。莫不欢喜奉行。
