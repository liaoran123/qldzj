
于是欲行天王女见如来坐于树下。神通以达所愿具足。降魔怨敌。竖大幢幡。无极大仁为大医王疗众疾患。无极师子若于恐惧衣毛不竖。调和心意灭除三垢。成三达智越于四渎。执一道盖救护三界。清净梵志为弃众恶。则为比丘除诸愚冥。

何谓沙门。越于六径。广学无限。名曰博闻。德消尘劳。成为勇猛度于彼岸。所谓力者。总十种力具足法宝。见如来坐于树下。以偈赞曰。

今在佛树下　　降伏魔官属
难动如须弥　　无畏无所舍
从无数亿劫　　施戒学智慧
合会进道义　　亦无数亿劫
所行蔽释梵　　本发求佛道
无数劫行忍　　堪任众苦恼
故光紫金色　　精进无数劫
超越生死难　　以故降伏魔
从无数亿劫　　行禅神通慧
奉事无数佛　　是故众供养
从无数亿劫　　至诚博智慧
将护亿众生　　是故速得佛
以降于身魔　　亦离于死魔
除去欲尘魔　　故得无忧患
是为天中天　　诸天所奉事
三界所敬养　　为无量福田
悉消诸音响　　值佛成众祐
无能望睹者　　乃至坐道场
眉间相照曜　　无数亿佛土
悉曀日月光　　使众逮道明
端正中殊妙　　颜色最第一
相好愍念众　　三界所奉事
其眼甚清净　　睹无数诸佛
国土众生身　　心中所怀念
其心甚清净　　闻无数音声
诸天人民言　　佛教法之响
今得广长舌　　知时言柔软
当听斯正法　　至无为甘露
以见魔兵众　　自悦心不懅
又见诸天人　　不欢如须弥
睹魔诸兵众　　不动亦不摇
虽怀其害心　　勇力降伏之
在坐不移转　　其身不倾动
不喜亦不嗔　　当时无所难
诸天世人民　　则为得善利
乃逮闻正法　　辄奉行至诚
常立在功勋　　蒙最胜福德
所行辄速成　　寂然人中英
人中尊导师　　以逮成正觉
震动亿垓国　　降伏众魔官
其声如梵天　　亦如哀鸾音
声香为第一　　瞿昙说是言
福报为最安　　除一切恼患
所愿者必成　　其人有功德
疾逮得佛道　　便降伏魔众
辄得归清凉　　以恬怕灭度
是故何福人　　兴立行有厌
以闻甘露法　　谁当有懈惓
处在林薮间　　谁当有退意
饶益于万民　　当奉行精进
其从菩萨行　　为人乃归命
所行造供养　　各成己国土
平如掌明镜　　辄等住其地
百千叶莲华　　自然出暐晔
百千亿诸天　　来睹佛道场
皆由己功勋　　如海无限量
降伏魔力势　　逮甘露法门
皆稽首作礼　　归命于如来
以若干清净　　各各执香盖
以睹见师子　　佛威神变化
则发菩萨意　　所住无能动
所言有名称　　如海不可量
强如须弥山　　为诸山中王
十指叉为礼　　从空出梵声
人中圣亦然　　处于师子座
百千诸树木　　曲躬向道场
其光明百千　　震动亿国土
尽灭诸恶趣　　诸难皆闲静
无能越度者　　病者皆得疗
是人中至真　　坐于师子床
佛威神变化　　犹如明珠火
自然有光曜　　犹如日月明
眉间演大光　　当时所奋明
普曜于三界　　无能见佛顶
人中勇如是　　坐于师子床
所显神足变　　来者靡不睹
坦然奉敬佛　　地六反震动
假使不舍兵　　善权多所感
若不舍兵仗　　当致众毒恼
尊师子如是　　在座现感应

于是净居天。梵世迦夷天。善梵天。及敬道魔子。往诣佛所执大宝盖。以贡上佛即叉十指以偈赞曰。

仁尊现目前　　精进禅慧力
在魔显大辩　　圣以降伏之
一切义吉祥　　无数亿魔来
不起身不动　　稽首普世尊
若干如恒沙　　不及于至尊
无所能动摇　　犹如恒沙劫
祠若干亿千　　所设为道故
无敢毁能人　　所行不可逮
有曾施妻子　　男女及仆使
菀园以国邑　　王位诸庄严
手足及其头　　身中诸所为
用行道之故　　仁慈不迷惑
如口所可说　　言辞终不变
佛无著大度　　当度无数众
亿载越泛流　　禅定神足力
降伏净正法　　愿具度众生
施世盲冥目　　普令一切和
一心愿普智　　合集归尊导
其志无限量　　靡不嗟叹者
如是降魔官　　觉成一切智

如是魔子嗟叹佛已。却住一面。

于是化自在天。无憍乐天。兜术天。焰摩天忉利天。及四天王。虚空天。地神天。供养世尊普悉庄严。一切天地散华烧香。竖诸幡盖归命至尊。以偈赞曰。

其化自在天　　无憍乐兜术
焰忉利四王　　皆来供养佛
坚固如金刚　　住在三千国
志强不可毁　　正住佛道场
正使肌皮消　　骨髓尽无余
若不成佛道　　终不起于坐
仁师子辞正　　一切三千国
尽誓立威神　　草木皆为兵
兴大无极哀　　来至菩萨所
我领亿刹土　　坦平无有难
余等地诸神　　咸来得善利
及使最尊人　　举足履我上
其在世勇猛　　靡所不照明
将护三千界　　何况于一身
下方亿百千　　皆为一品类
普度诸众生　　所可作基业
我等护是地　　普及三千土
皆使得上愿　　随乐得服食
若有越境界　　所在使安隐
其诸佛之子　　瞿昙诸声闻
班宣道法时　　若复听闻者
一切诸德本　　皆劝助佛道

梵天化自在天。无憍乐天。兜术天。焰摩天。忉利天。四天王。虚空天地神天。地神天。供养叹佛已。却住一面。
