
佛告比丘。尔时太子厥年七岁。兴显无数百千吉祥。一万童子。一万女子。一万车乘载若干种馔具足众宝。至迦夷国置四徼里。诸街曲头作众伎乐。在诸树间。庄严棚阁轩窗门牖。其诸婇女文饰璎珞。而处其上散华烧香。八千婇女净治道路。奉迎菩萨。诸天龙神及揵沓和。在虚空中各各异形。散华烧香垂珠幡彩。一切众释前后导从。白净王俱行迎菩萨。菩萨乘羊车将诣书师。适入书堂欲见其师。师名选友。时见威神光曜。不能堪任。即僻堕地。兜术天上有一天子名曰清净。即前牵手令从地起。置于座上。在大众前。说此偈言。

现世释中生　　在俗学伎术
计挍及书疏　　无数劫已了
救众生故现　　博学示入师
度无数童子　　惠众入甘露
度世解四谛　　了报应因缘
有成必灭尽　　况今此书堂
于三世最明　　天人第一尊
书堂化若干　　无数劫学斯
众生心多念　　真圣专知本
是色其无念　　立或化贪形

尔时菩萨与诸释童俱住。菩萨手执金笔栴檀书隶。众宝明珠成其书状。侍者送之。问师选友。今师何书而相教乎。其师答曰。以梵佉留而相教耳。无他异书。菩萨答曰。其异书者有六十四。今师何书正有二种。师问。其六十四书皆何所名。太子答曰。

梵书(一)佉留书(二)佛迦罗书(三)安佉书(四)曼佉书(五)安求书(六)大秦书(七)护众书(八)取书(九)半书(十)久与书(十一)疾坚书(十二)陀比罗书(十三)夷狄塞书(十四)施与书(十五)康居书(十六)最上书(十七)陀罗书(十八)佉沙书(十九)秦书(二十)匈奴书(二十一)中间字书(二十二)维耆多书(二十三)富沙富书(二十四)天书(二十五)龙书鬼书(二十六)揵沓和书(二十七)真陀罗书(二十八)摩休勒书(二十九)阿须伦书(三十)迦留罗书(三十一)鹿轮书(三十二)言善书(三十三)天腹书(三十四)风书(三十五)降伏书(三十六)北方天下书(三十七)拘那尼天下书(三十八)东方天下书(三十九)举书(四十)下书(四十一)要书(四十二)坚固书(四十三)陀阿书(四十四)得昼书(四十五)厌举书(四十六)无与书(四十七)转数书(四十八)转眼书(四十九)闭句书(五十)上书(五十一)次近书(五十二)乃至书(五十三)度亲书(五十四)中御书(五十五)悉灭音书(五十六)电世界书(五十七)驰又书(五十八)善寂地书(五十九)观空书(六十)一切药书(六十一)善受书(六十二)摄取书(六十三)皆响书(六十四)。

太子谓师。是六十四书。欲以何书而相教乎。时师选友欢然悦豫。弃捐自大。说是偈言。

难及真净尊　　在世兴悲哀
悉学一切典　　现入书教中
咸宣诸书名　　吾不知本末
皆达此众书　　故复示入学
不敢观其顶　　惟睹人礼拜
云何令大圣　　宣诸书众数
天中天过天　　诸天中最上
至尊无等伦　　在世不可喻
以是威神故　　严净用善权
谁能及清明　　皆度诸世间

时一万童子。与菩萨俱在师所学。见菩萨威德建大圣慧。分别书字而宣之曰。

其言无者。宣于无常苦空非我之音。

其言欲者。出淫怒痴诸贪求音。

其言究者。出悉本末真净之音。

其言行者。出无数劫奉修道音。

其言不者。出不随众离名色之音。

其言乱者。出除浊源生死渊音。

其言施者。出布施戒慧明正音。

其言缚者。出解刑狱考治行音。

其言烧者。出燋烧罪尘劳欲音。

其言信者。出信精进定智慧音。

其言殊者。出超越圣无上道音。

其言如者。出于如来无所坏音。

其言寂者。出观寂然法惔怕音。

其言没者。出消嗔厌诤讼之音。

其言作者。出罪福报从行受音。

其言智者。出一切智慧无坏音。

其言魔者。出降魔力及官属音。

其言害者。出弃自大邪见之音。

其言逝者。出于正法无愦乱音。

其言止者。出世俗力无畏之音。

其言生者。出度众苦老病死音。

其言意者。出意坚强独步三界音。

其言法者。以法等御救济周旋往反之音。

其言叹者。出随所愿开化诸音。

其言难者。出除八难罪殃之音。

其言尽者。出于尽灭无所生音。

其言处者。出消处所颠倒之音。

其言慧者。出智慧圣无挂碍音。

其言是者。出归善恶殃福之音。

其言有者。出诸所行三有之音。

其言弃者。弃诸所趣吾我谄音。

其言己者。出己所起善恶业音。

其言我者出灭身垢爱欲之音。

其言垢者。出诸嫉妒等善恶友称平等音。

其言数者。出诸所数调无明音。

其言处者。出处不处有齐限音。

其言若者。度若干想众乱放逸寂希望音。

其言果者。证诸果实无所住音。

其言除者。出不贪己除五盖音。

其言邪者。出邪疾患除忧恼音。

其言慧者。出布施戒博闻之慧无妄想音。

尔时菩萨为诸童子。一一分别字之本末演如是像法门诸音。在于书堂渐开化训诲。三万二千童子劝发无上正真道意。是故菩萨往诣书堂。示从师受。
