
尔时世尊告优陀耶。佛本出家与父母誓。若得佛道还度父母。今已得佛道德已成。必当还国不违本誓。汝以神足经行虚空现其神变。乃如吾身已成大道。弟子尚尔。况佛威德巍巍无量。尔乃信受。优陀受教。神足飞行经游虚空。往到本国迦维罗卫。城上虚空现无数变。身上出水。身下出火。水不湿身。火无所伤。七现七没从东没地出于西方。西没东出。南没北出。北没南出。行空如鸟。没地如水。履水如地。王及臣民莫不欣喜。乃知道尊。于是颂曰。

佛从本所行　　生死无数变
常愍蜎蜚类　　勤苦无量劫
时坐佛树下　　还致本宿愿
欢喜当听说　　难得数见闻
适成佛道时　　辄降魔官属
即坏生死本　　消爱欲无余
佛念本生地　　意欲见亲族
今听王头檀　　所说甚可悲
比丘名优陀　　姿性能悦人
佛遣使令行　　孚致消息来
还入父王国　　以入宣佛意
今王太子顾　　意欲还至宫
优陀闻佛教　　即听受奉行
因时于佛前　　变化随地形
其身忽不见　　神足来入城
乃至大王殿　　父王所坐前
比丘优陀耶　　进现悦头檀
变化若干品　　踊出父王殿
净譬如莲华　　泥土尘不生
父王见恐怖　　即问斯何灵
将无是神祇　　地出何怪尔
此形姓为谁　　本从何得来
愿以开吾意　　令心疑结解
从生至于今　　未曾睹是变
太子本弃国　　求道度众生
恭勤无数劫　　于今乃得成
今王莫恐畏　　且宽意悦豫
我以坏众恶　　为王太子使
王闻太子问　　泪下如雨星
十二年已来　　乃承悉达声
今从吉祥至　　思寤如更生
太子舍国位　　成道号何名
出国坐六年　　精进现成佛
号曰天中天　　三界尊第一
本时在我国　　为作众宝殿
刻镂诸妙饰　　于今室何如
优陀耶答曰　　佛之真正微
常坐于树下　　诸天来归趣
吾子在宫时　　茵蓐布綩綖
皆以锦绣成　　柔软有光泽
龙妻奉宝床　　天帝贡袈裟
不以好衣喜　　其心无增损
在国好美食　　甘膳滋其味
今所服食者　　安身何等类
执钵行分卫　　福众无粗细
咒愿布施家　　世世令安隐
悉达寐卧时　　不敢妄呼觉
鼓琴发歌音　　尔乃令寤起
如来三昧定　　夙夜无眠觉
释梵来劝助　　皆现稽首受
在家杂香浴　　若干种众馨
香香遍室中　　今用何所香
八解三脱门　　洗浴除心垢
其心净如空　　普安无恼忧
悉达在家时　　捣若干杂香
香熏其衣服　　清净无垢障
戒定慧解度　　以为道德香
熏于八难处　　世世度十方
四品好床座　　以若干宝成
重叠布众具　　以卧起其上
四禅为床座　　意定无愦乱
清净如莲花　　不着淤泥水
在宫无数兵　　诸臣而宿卫
左右常拥护　　目不见恶秽
诸弟子众俱　　千二百五十
菩萨无央数　　皆来稽首习
本在家未出　　有四品好车
象马牛羊步　　游行观四方
五通为骖驾　　彻视洞听飞
睹本见众心　　游观度生死
子出行往返　　幢旄羽雕饰
前后诸导从　　各执诸兵仗
四等慈悲护　　恩慧仁爱庆
普覆众厄难　　以严饰众生
出时杂伎乐　　椎钟及鸣鼓
观者悉填路　　前后不相容
树下波罗奈　　椎鸣不死鼓
拘邻等得道　　八万四千天
九十六道伏　　其音闻三千
众生莫不悦　　启受心皆明
所领何国土　　人民为多少
所化有几人　　悉为归伏不
领三千大界　　训化诸群生
十方不可称　　莫不蒙济度
在国思正法　　助吾治万民
动顺礼节训　　莫不承教闻
佛解空本无　　舍于四颠倒
靡不归伏者　　神静无为业
佛与世无仇　　博无不备达
汝言何不返　　一切皆自归
正天下满人　　一人头若干
一头若干舌　　舌解无数义
合集恒沙人　　嗟叹佛功德
恒沙劫不畅　　况我萤烛明

王闻益悲喜叹曰。善哉善哉。阿夷言不妄说佛当来不。何日当至乎。优陀报曰。却七日到。王大踊跃。即敕群臣国中万民。吾往迎佛。导从威仪法转轮王。平治道路扫除令净。香汁洒地悬缯幡彩。竖其幢盖周遍国内。其所修治光饰尽宜。千乘万骑出四十里。往奉迎佛稽首归命。优陀耶前报王曰。本受佛教奉命见王。宣其意故。今还宣命。说王意旨。饥虚无量。欲见至尊稽首受法。并化万民咸蒙福庆。王曰。宜知是时勿复稽留。

尔时优陀耶还来诣佛所。稽首足下以申王意。世尊及诸弟子。自期七日当还本国。王及臣民莫不欣悦。别来积年夙夜相念。饮食不甘。寝不能寐。饥虚日久计日度时。须世尊到已竟七日。于时大圣告诸弟子。明日当发至迦维罗卫见于父王。皆严整衣服携持应钵。梵释四王闻佛还国。皆来侍送。天雨香汁散华烧香。竖诸幢盖。四王诸天皆在前导。梵天侍右。帝释侍左。诸比丘众皆随佛后。诸天龙神华香伎乐。追于上侍。佛适进路先现瑞应。三千国土六反震动。百岁枯树皆生华实。诸枯竭溪涧自然泉出。王见此瑞知佛已来。即敕诸释种大臣百官。皆行诣佛散华烧香。竖诸幢幡鼓众伎乐。悉出迎佛。王遥见佛在于大众。如星中月。如日初出照于旸朝。如树华茂芬葩炽盛。巨身丈六相好严身。晃如金山。王睹悲喜。前稽首足下。离别弥时今乃相见。大臣百官皆稽首礼。即还入城足蹈门阃。地为大动。天雨众华乐器皆鸣。盲者得视。聋者得听。拘躄得行。病者得愈。哑者得言。狂者得正。偻者得申。若被毒者为毒不行。百鸟禽兽相和悲鸣。妇女珠环相掁作声。当尔之时。见此变化莫不欢喜。室宝藏者自然发出。中满珍琦。怀异心者皆共和同。等心叉手自归命佛。诸畜生类蒙其光润。皆得生天。怀妊母人蒙斯光明。苦痛微薄皆得在产。端正姝好。消淫怒痴无复尘劳。展转相视如父如母如兄如弟如子如身。地狱休息。饿鬼饱满。寻光来至归命世尊。皆发道意。王见佛巨身丈六相好光明体紫金色。诸根寂定如星中月。晃如金山。天帝梵王四王所奉。睹诸梵志。久在山中曝露身形。日炙风飘身体黑瘦。在佛边侍。犹如黑象在紫金山不能发起。显佛大德令一切悦。便敕国中诸豪族释。端正姝好颜貌殊异。选五百人出为沙门。侍佛左右。犹如凤凰在须弥山。亦如摩尼着水精器。

时佛弟难陀亦作沙门。来下须发。时难陀有典监。作剃头师。前白佛言。人身难得。佛世难值。明时叵遇。今我丈夫及诸尊者识道至高不可限量。不慕世荣舍弃尊位。行作沙门。今我小节下劣靡逮。何所贪乐不出为道乎。唯佛愍哀济救三涂。没溺尘埃拔为沙门。佛言善哉。佛时便呼比丘来。头发则堕袈裟在身。即成沙门。礼诸沙门因随次坐。难陀在后作次第礼。到此沙门则住不礼。心自念是我家仆不能为礼。佛知告难陀。佛法大通举学前后。不在尊卑。犹如大海悉受万川四流不避污泥。执心如地。四大俱等。地水火风内外无异。其神空净。所著为名。宜弃自大。以法自将。乃应先圣无极道训。时难陀见佛教诲切至。事不得止。解了本无弃捐自大。下意作礼。天地大动众会咸叹。善哉为道等心。除自贡高而下卑心。感于天地为之大动。从是制法先学为长后学为小。法之常宜各无所限。无所诤讼。时佛入宫坐于殿上。王及臣民日日供养百种甘馔。佛说经法所度无量。俱夷携罗云来。稽首佛足瞻对问讯。久违侍觐旷废供养。时王眷属皆怀沉疑。太子损国十有二年。何从怀妊生子罗云。佛语父王告诸群寮。俱夷守节贞洁清净。无瑕疵也。设王不信今当现证。于时世尊化诸众僧皆使如佛。相好光明等无差异。于时罗云厥年七岁。俱夷即以指印信环。与罗云言。是汝父者以此与焉。罗云应时直前诣佛以印信环而授世尊。王及群臣咸皆欣踊。称言善哉。所见无量真佛子也。佛语父王及诸臣曰。从今已后无复怀疑。此吾之正子缘吾化生勿咎俱夷也。王王得道证。俱夷受戒净修梵行。宫人大小咸受戒法。月六斋岁三齐。奉持不懈。国内清宁风雨以节。时不越叙五谷登贱。民安其所。万邦黎庶咸来庆贺。道德滋茂如月之初。
