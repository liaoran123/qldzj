
如是我闻：一时，佛在毗耶离国猕猴林中青莲华池精舍，与大比丘众千二百五十人俱，尊者摩诃迦叶、尊者舍利弗、尊者大目揵连、尊者摩诃迦旃延，如是等众所知识。复有菩萨摩诃萨一万人俱，其名曰：妙臂菩萨、善音菩萨、寂音菩萨、宝德菩萨、慧德菩萨、文殊师利菩萨、弥勒菩萨，如是等上首者也。复有十亿菩萨摩诃萨从十方来，贤首菩萨、才首菩萨、观世音菩萨、大势至菩萨、药王菩萨、药上菩萨、普贤菩萨、贤护菩萨、梵天菩萨、梵幢菩萨等。复有毗耶离诸离车子五百人俱，长者主月盖、长者子宝积等，皆悉集会。
尔时，世尊入普光三昧。身诸毛孔放杂色光，照猕猴林作七宝色。光出林上，化成七宝盖，十方世界诸希有事悉现盖中。
尔时，长者子宝积，即从座起，诣阿难所，白言：“大德，世尊今日入于三昧，举身放光，必说妙法。唯愿大德，宜知此时.”
阿难答曰：“长者子，佛入三昧，吾不敢请.”
说是语时，佛眼放光，照药王、药上二菩萨顶，住其顶上如金刚山；十方一切无量诸佛，映现此山。是诸世尊亦放眼光，普照一切诸菩萨顶，在其顶上如琉璃山；十方世界诸得首楞严三昧菩萨摩诃萨，映现此山。此相现时，猕猴池中生宝莲华，作白宝色，其色鲜白不可为譬。有诸化佛坐莲华上，身相微妙，亦入三昧，各放眼光，照药王、药上二菩萨顶，及照一切诸菩萨顶。
尔时，世尊从三昧起，熙怡微笑，有五色光从佛口出，照满月面。时佛面相倍更光显，胜于常仪百千万倍。
长者子宝积，睹佛威相，叹未曾有，即从座起，整衣服，偏袒右肩，绕佛七匝，长跪合掌，瞻仰尊颜，目不暂舍，白佛言：“世尊，如来今日放大光明，照十方诸佛及诸菩萨，皆已云集。我于佛法海中，欲少咨问。唯愿世尊，为我说之.”
佛告宝积：“恣汝所问.”
尔时，宝积白佛言：“世尊，如来今者，双目放光如金刚山，住药王、药上二菩萨顶，十方诸佛及诸菩萨映现光山。此二菩萨威德光明，犹如意珠，倍更明显，胜余菩萨百千万倍。佛灭度后，正法灭时，若有众生闻此二菩萨名者，得几所福？若善男子、善女人，欲断罪障业者，当云何观药王、药上身相光明?”
佛告宝积：“谛听！谛听！善思念之，吾当为汝，分别解说.”
说是语时，五百长者子同时俱起，为佛作礼，各以青莲华供散佛上，愿乐欲闻。
时会大众及诸菩萨，异口同音赞叹宝积，而唱是言：“善哉！善哉！宝积，乃能为于未来世中盲瞑众生，问于如来甘露妙药灌顶之法.”说是语已，咸皆默然。
佛语宝积：“未来众生具五因缘，得闻药王、药上二菩萨名。何谓为五？一者、慈心不杀，具佛禁戒，威仪不缺；二者、孝养父母，行世十善；三者、身心安寂，系念不乱；四者、闻方等经，心不惊疑，不没不退；五者、信佛不灭，于第一义心如流水，念念不绝.”
佛告宝积：“若有众生具此五缘，生生之处，常得闻此二菩萨名，及闻十方诸佛、诸菩萨名，闻方等经心无疑虑。以得闻此二菩萨名，威神力故，生生之处，五百阿僧祇劫不堕恶道.”
佛说是语时，药王菩萨承佛威神，即说咒曰：

“阿目佉(一) 摩诃目佉(二) 痤隶(三) 摩诃痤隶(四) 挓翅(五) 摩诃挓翅(六) 常求利(七) 摩诃常求利(八) 乌摩致(九) 摩诃乌摩致(十) 挓翅挓翅(十一) 摩诃挓翅(十二) 兜帝兜帝(十三) 摩诃兜帝(十四) 阿榆阿榆(十五) 摩诃阿榆(十六) 楼遮迦(十七) 摩诃楼遮迦(十八) 陀赊寐陀赊寐(十九) 摩诃陀赊寐(二十) 多兜多兜(二十一) 摩诃多兜(二十二) 迦留尼迦(二十三) 陀奢罗莎呵(二十四) 阿竹丘阿竹丘(二十五) 摩瞪祇(二十六) 波登雌(二十七) 遮挮(二十八) 遮楼罗挮(二十九) 佛驮遮犁(三十) 迦留尼迦(三十一) 莎呵.”

尔时，药王菩萨摩诃萨说是咒已，白佛言：“世尊，如此神咒，过去八十亿佛之所宣说；于今现在释迦牟尼佛，及未来贤劫千佛，亦说是咒。佛灭度后，若比丘、比丘尼、优婆塞、优婆夷，闻此咒者，诵此咒者，持此咒者，净诸业障、报障、烦恼障速得除灭，于现在身修诸三昧，念念之中见佛色身，终不忘失阿耨多罗三藐三菩提心。若夜叉、若富单那、若罗刹、若鸠槃茶、若吉遮、若毗舍阇，啖人精气一切恶鬼，能侵害者，无有是处。命欲终时，十方诸佛皆悉来迎，随意往生他方净国.”
尔时，世尊赞药王菩萨言：“善哉！善哉！善男子，快说此咒！三世诸佛亦说此咒，我于此咒深生随喜.”
尔时，药上菩萨亦于佛前而说咒曰：

“难那牟(一) 浮(孚浮切)[口+致]浮(二) 留浮丘留浮丘(三) 迦留尼迦(四) 螺牟螺牟迦留尼迦(五) 鞞挮鞞挮(六) 迦留尼迦(七) 阿毗挮他(八) 阿便他阿便他(九) 迦留尼迦(十) 珊遮罗(十一) 莎呵.”

药上菩萨说是咒已，白佛言：“世尊，我今于如来前，说是降烦恼海灌顶陀罗尼。此陀罗尼咒，三世诸佛之所宣说。若有比丘、比丘尼、优婆塞、优婆夷，闻此咒者，诵此咒者，持此咒者，得十功德利。何等为十？一者、此咒功德威神力故，杀生之罪疾得清净；二者、毁禁恶名皆悉除灭；三者、人若非人不得其便；四者、凡所诵念，忆持不忘犹如阿难；五者、释梵护世诸天所敬；六者、国王大臣之所敬重；七者、九十五种诸邪论师不能屈伏；八者、心游禅定，不乐世乐；九者、十方诸佛及诸菩萨之所护念，及诸声闻皆来咨受；十者、临命终时，净除业障，十方诸佛放金色光，皆来迎接，为说妙法，随意往生清净佛国.”药上菩萨说是咒已，合掌恭敬，顶礼佛足，却住一面。
尔时，世尊赞药上菩萨言：“善哉！善哉！善男子，快说此咒！十方三世诸佛亦说是咒，我今深心随汝欢喜.”
时二菩萨说是咒已，各脱宝璎以供养佛。药王菩萨所散璎珞，如须弥山，住佛右肩上；药上菩萨所散璎珞，如须弥山，住佛左肩上。二山顶上有梵王宫，百千万亿诸梵天王，恭敬合掌侍立。宫内有宝莲华，如摩尼珠，遍覆三千大千世界；在宫墙上忽然来下，合而为一，如千叶金华，住宫墙内。
有十方佛坐金华上，东方佛名须弥灯光明，东南方佛名宝藏庄严，南方佛名栴檀摩尼光，西南方佛名金海自在王，西方佛名大悲光明王，西北方佛名优钵罗莲华胜，北方佛名莲华须庄严王，东北方佛名金刚坚强自在王，上方佛名殊胜月王，下方佛名日月光王。
如是十方诸佛，异口同音，赞叹药王、药上二菩萨言：“汝所说咒，十方三世诸佛之所宣说。我等往昔行菩萨道时，得闻此咒，深心随喜；以是随喜善根因缘力故，即得超越五百九十六亿劫生死之罪，于今现在得成为佛。若有众生，得闻汝等二菩萨名，及闻我等十方佛名，即得除灭百千万劫生死之罪，何况受持读诵，礼拜供养!”
尔时，十方诸佛说是语已，如入禅定，默然而坐。
尔时，释迦牟尼佛告大众言：“汝等今者，见是药王、药上二菩萨，宝璎供养，合掌住立，在我前不?”
是时，大众弥勒为首，白佛言：“世尊，唯然，已见.”
佛告弥勒阿逸多：“是药王菩萨，久修梵行，诸愿已满，于未来世过算数劫，当得作佛，号净眼如来、应供、正遍知、明行足、善逝、世间解、无上士、调御丈夫、天人师、佛世尊。国名常安乐光，劫名胜满。彼佛出时，其地金刚，色如白宝，至金刚际。空中自然雨白宝华，团圆正等五十由旬，遍满其国。彼土众生无身心病，天献甘露不以为食，纯服无上大乘法味。彼佛寿命五百万亿阿僧祇劫，正法住世四百万阿僧祇劫，像法住世百千万亿阿僧祇劫。生彼国者，皆悉住于陀罗尼门，念定不忘.”
药王菩萨得受记已，即从座起，踊身虚空，作十八变，从上来下，华散佛上。所散之华，如金华林，列住空中。
尔时，世尊复告弥勒：“是药上菩萨，次药王后，当得作佛，号曰净藏如来、应供、正遍知、明行足、善逝、世间解、无上士、调御丈夫、天人师、佛世尊。净藏如来出现世时，此白宝地变为金色，金华金光充遍世界。其国众生，悉皆具足无生法忍。净藏如来，寿命六十二小劫，正法住世百二十小劫，像法住世五百六十小劫.”
尔时，药上菩萨闻授记已，即入三昧，化身为华，如瞻卜林七宝庄严；化成华云，以此华云持供养佛。时华云中放金色光，金色光中出琉璃云，琉璃云中说偈颂曰：

“正遍知世尊， 无染释师子，
十方无等侣， 慧光照一切，
普愍于一切， 出现于世间。
我今头面礼， 大悲三念处.”

尔时，药上菩萨说是偈已，还复本座。
佛告大众：“佛灭度后，若有众生，系念思惟观药王菩萨者，当作五想：一者、系念数息想，二者、安定心想，三者、不出息想，四者、念实相想，五者、安住三昧想.”
佛告弥勒：“若善男子及善女人，修此五想者，于一念中即便得见药王菩萨。是药王菩萨身长十二由旬，随应众生，或十八丈，或现八尺。身紫金色，三十二相、八十随形好，如佛无异。顶上肉髻有十四摩尼珠，其一一珠有十四楞，一一楞间有十四华，以严天冠。其天冠内，有十方佛及诸菩萨，皆悉影现，如众宝钿。眉间毫相，白琉璃色，绕身七匝，如白宝帐。身诸毛孔，流出光明如摩尼珠，数满八万四千。其一一珠宛转右旋，如七宝城优钵罗华。一一华上有一化佛，方身丈六如释迦牟尼。一一如来，有五百菩萨以为侍者。是药王菩萨，其两修臂如百宝色，手十指端雨诸七宝。若有众生，观此菩萨十指端者，四百四病自然除灭，身诸烦恼皆悉不起。其两足下雨金刚宝，一一宝珠化成宝云台。其宝云台中有化菩萨，无数诸天以为侍者。时化菩萨演说四谛，苦、空、无常、无我，亦说甚深诸菩萨行。此想成时，是名初观药王菩萨功德相貌。
“第二观者，心渐广大，得见药王菩萨具足身相。时药王菩萨心如栴檀摩尼珠，开敷清净，有百十亿光明。此诸光明绕身百匝，如百亿宝山。其一一山有五百亿宝窟，一一窟中有十亿化佛，身色相好，皆悉庄严。是诸化佛异口同音，皆共称说药王菩萨本行因缘。此相现时，念念之中，见十方佛为诸行者随宜说法。时药王菩萨，一一毛孔放百亿摩尼珠光照诸行者。行者见已，得净六根，寻时即见十方世界，五百万亿那由他佛及诸菩萨，为说除罪甘露妙药。服此药已，即时皆得五百万亿旋陀罗尼门。因此药王菩萨本愿力故，缘念药王菩萨自庄严故，十方诸佛与诸菩萨至行者前，为说甚深六波罗蜜。是时，行者因见诸佛故，即得百千万亿观佛三昧海门.”
佛告弥勒：“我灭度后，若天、若神、若龙，若比丘、比丘尼、若优婆塞、若优婆夷，若欲见药王菩萨、欲念药王菩萨者，当修二种清净之行：一者、发菩提心，具菩萨戒，威仪不缺。以得具足菩萨戒故，十方世界诸菩萨伴，一时来集住其人前，药王菩萨为其和尚。药王菩萨为于行者，即说百千万亿旋陀罗尼门；以得闻此陀罗尼故，超越九十亿劫生死之罪，应时即得无生法忍。二者、佛灭度后，一切凡夫具烦恼缚，若有欲见药王菩萨，当修四法：一者、慈心不杀，不犯十恶，常念大乘，心不忘失，勤修精进，如救头燃；二者、于师长、父母四事供养，酥灯、油灯、须曼那华油灯，及竹木火以为照明，复以酥灯、油灯、须曼那华油灯及诸照明，以供养佛及法、僧宝，并说法者；三者、深修禅定，乐远离行，常乐冢间树下阿练若处独处闲静，勤修甚深十二头陀；四者、于身命财一切放舍，不生恋著。行此法者，念念之中，得见药王菩萨，为其说法。或于梦中，梦见药王菩萨授其法药；寤已，寻自忆识过去无量百生千生宿命之事，心大欢喜，即应入塔观像礼拜，即于像前得观佛三昧海，及见无量诸菩萨众；唯见药王菩萨为其说法.”
佛告阿难：“佛灭度后，若有四众，能如是观药王菩萨者，能持药王菩萨名者，除却八十万劫生死之罪。若能称是药王菩萨名字，一心礼拜，不遇祸对，终不横死。若有众生于佛灭后，能如是观者，是名正观；若异观者，名为邪观.”
佛告弥勒：“佛灭度后，若有四众，云何观是药上菩萨清净色身？若欲观者，当修七法。何等为七？一者、常乐持戒，终不亲近声闻、缘觉；二者、常修世间善法及出世善法；三者、其心如地，不起憍慢，普慈一切；四者、心无贪著，犹若金刚不可沮坏；五者、住平等法，不舍威仪；六者、常修毗婆舍那、修舍摩他，心无懈惓；七者、于大解脱般若波罗蜜心不惊疑.”
佛告弥勒：“若有善男子、善女人具此七法者，疾得见药上菩萨。是药上菩萨身长十六由旬，如紫金色；身诸光明，如阎浮檀那金色。于圆光中有十六亿化佛，方身八尺，结跏趺坐，坐宝莲华。一一化佛，有十六菩萨以为侍者，各执白华，随光右旋。通身光内，有十方世界诸佛、菩萨，及诸净土，皆于中现。顶上肉髻，如释迦毗楞迦摩尼宝珠，肉髻四面显发金光。一一光中有四宝华，具百宝色。一一华上化佛、菩萨，或显或隐，数不可知。是药上菩萨三十二相、八十随形好，一一相中有五色光，一一好中有百千光。眉间毫相如阎浮檀那金色，百千白宝珠以为璎珞。其一一珠放百宝光，庄校金毫如玻瓈幢，盛真金像世间珍妙，诸庄严具悉于中现。
“若有四众，闻是药上菩萨名者，持是药上菩萨名者，称是药上菩萨名者，观是药上菩萨身者，是药上菩萨放身光明摄受彼人。此菩萨光，或为自在天像，或为梵天像，或为魔天像，或为帝释像，或为四天王像，或为阿修罗像，或为乾闼婆像，或为紧那罗像，或为摩睺罗伽像，或为迦楼罗像，或为人非人像，或为龙像，或为帝王像，或为大臣像，或为长者像，或为居士像，或为沙门像，或为婆罗门像，或为仙人像，或为祖父母像，或为父母像，或为兄弟姊妹、所爱妻子及诸亲像，或为良医像，或为善友像。
“尔时，行者即于梦中见上诸像，随现为说药王、药上所说神咒，即得灭除如上所说劫数之罪；觉已忆持，终不忘失，系念三昧。即于定中，得见药上菩萨净妙色身，即为行者称说过去五十三佛名，告言：‘法子，过去有佛，名曰普光，次名普明，次名普净，次名多摩罗跋栴檀香，次名栴檀光，次名摩尼幢，次名欢喜藏摩尼宝积，次名一切世间乐见上大精进，次名摩尼幢灯光，次名慧炬照，次名海德光明，次名金刚牢强普散金光，次名大强精进勇猛，次名大悲光，次名慈力王，次名慈藏，次名栴檀窟庄严胜，次名贤善首，次名善意，次名广庄严王，次名金刚华，次名宝盖照空自在力王，次名虚空宝华光，次名琉璃庄严王，次名普现色身光，次名不动智光，次名降伏诸魔王，次名才光明，次名智慧胜，次名弥勒仙光，次名世静光，次名善寂月音妙尊智王，次名龙种上尊王，次名日月光，次名日月珠光，次名慧幡胜王，次名师子吼自在力王，次名妙音胜，次名常光幢，次名观世灯，次名慧威灯王，次名法胜王，次名须弥光，次名须曼那华光，次名优昙钵罗华殊胜王，次名大慧力王，次名阿閦毗欢喜光，次名无量音声王，次名才光，次名金海光，次名山海慧自在通王，次名大通光，次名一切法常满王佛。’
“尔时，药上菩萨说是过去五十三佛名已，默然而住。尔时，行者即于定中，得见过去七佛世尊毗婆尸佛，而赞叹言：‘善哉！善哉！善男子，汝所宣说五十三佛，乃是过去久远旧住娑婆世界，成熟众生而般涅槃。若有善男子、善女人，及余一切众生，得闻是五十三佛名者，是人于百千万亿阿僧祇劫不堕恶道。若复有人能称是五十三佛名者，生生之处常得值遇十方诸佛。若复有人能至心敬礼五十三佛者，除灭四重、五逆及谤方等，皆悉清净；以是诸佛本誓愿故，于念念中即得除灭如上诸罪。尸弃如来、毗舍浮如来、拘留孙如来、拘那含牟尼如来、迦叶如来，亦赞是五十三佛名；亦复赞叹善男子、善女人，能闻是五十三佛名者、能称名者、能敬礼者，除灭罪障，如上所说。’”
尔时，释迦牟尼佛告大众言：“我曾往昔无数劫时，于妙光佛末法之中出家学道，闻是五十三佛名，闻已合掌，心生欢喜；复教他人令得闻持，他人闻已，辗转相教，乃至三千人。此三千人异口同音，称诸佛名，一心敬礼；以是敬礼诸佛因缘功德力故，即得超越无数亿劫生死之罪。其千人者，华光佛为首，下至毗舍佛，于庄严劫得成为佛，过去千佛是也。此中千佛者，拘留孙佛为首，下至楼至如来，于贤劫中次第成佛。后千佛者，日光如来为首，下至须弥相，于星宿劫中当得成佛.”
佛告宝积：“十方现在诸佛善德如来等，亦曾得闻是五十三佛名故，于十方面各皆成佛。若有众生欲得除灭四重禁罪，欲得忏悔五逆十恶，欲得除灭无根谤法极重之罪，当勤诵上药王、药上二菩萨咒，亦当敬礼上十方佛，复当敬礼过去七佛，复当敬礼五十三佛，亦当敬礼贤劫千佛，复当敬礼三十五佛，然后遍礼十方无量一切诸佛，昼夜六时，心想明利犹如流水，行忏悔法，然后系念念药王、药上二菩萨清净色身。
“若有念是药王、药上二菩萨者，当知此人已于过去无量劫中，于诸佛所种诸善根；以本善根力庄严故，于一念中得见东方无数诸佛。是时东方一切诸佛，即皆同入普现色身三昧；南西北方、四维、上、下亦复如是，皆悉同入普现色身三昧。即时十方一切诸佛，皆悉现身，住行者前，为说甚深六波罗蜜。是时行者见诸佛已，心生欢喜，于诸佛前即得甚深观佛三昧海，见无数佛。一一世尊异口同音，授行者记，而作是言：‘汝今念是二菩萨故，于未来世当得作佛。’
“是时行者闻授记已，身心欢喜，即得三昧。此三昧名惟无庄严，因是三昧力故倍更增进，普见十方无数诸佛。时十方诸佛，或为行者说檀波罗蜜，或为行者说尸波罗蜜，或为行者说羼提波罗蜜，或为行者说毗梨耶波罗蜜，或为行者说禅那波罗蜜，或为行者说般若波罗蜜，或为行者说方便波罗蜜，或为行者说愿波罗蜜，或为行者说力波罗蜜，或为行者说智波罗蜜，或为行者说慈悲喜舍行，或为行者说四念处，或为行者说四正勤，或为行者说四如意足，或为行者说五根，或为行者说五力，或为行者说七觉分，或为行者说八正道分，或为行者说苦圣谛，或为行者说集圣谛，或为行者说灭圣谛，或为行者说道圣谛，或为行者说六和敬法，或为行者说六念法，如是种种分别广说无量法门。复因此惟无三昧海庄严力故，广为行者分别解说甚深十二因缘法。因是药王、药上二菩萨威神力故，复见东方无量诸佛及诸菩萨，身紫金色，相好无比；南西北方，四维上下，亦悉睹见一一如来身相众好，广说如观佛三昧海。
“若有行者称是药王、药上二菩萨名者，若有念是二菩萨名者，若有持是二菩萨名者，若有观是二菩萨者，若诵是二菩萨所说陀罗尼神咒者，舍身来世得净六根，恒得生于大菩萨家，面貌端严，犹如帝释无可恶相；身力强壮，如那罗延威伏一切。其所生处，恒得值遇诸佛菩萨，闻甚深法；闻已欢喜，即得无量妙三昧门及陀罗尼.”
佛告阿难：“若有众生，但闻是二菩萨名者，得福无量，不可穷尽，何况具足如说修行!”
尔时，阿难闻佛世尊赞叹，是二菩萨甚深智慧无量德行，即从座起，绕佛七匝，长跪合掌，白佛言：“世尊，此药王、药上二菩萨，过去世时，修何道行，种何功德，今于此众犹如梵幢，佛所赞叹，亦为大众之所称誉？如来今者双目放光，如摩尼珠，现在其顶，此妙瑞相昔所未睹！唯愿天尊，为我解说，此二菩萨往昔因缘.”
尔时，世尊告阿难言：“谛听！谛听！善思念之。吾当为汝，分别解说，此二菩萨往昔因缘.”
佛告阿难：“乃往过去无量无边阿僧祇劫，复倍是数数不可说。彼时有佛，号琉璃光照如来应供、正遍知、明行足、善逝、世间解、无上士、调御丈夫、天人师、佛世尊，劫名正法安隐，国名悬胜幡。生彼佛国众生，寿命八大劫。彼佛世尊出现世间经十六大劫，然后乃于莲华讲堂入般涅槃。佛般涅槃后，正法住世满八大劫，像法住世亦八大劫。于像法中，有千比丘发菩提心，求受菩萨戒，普为众生游行教化。尔时，众中有一比丘，号名曰日藏，聪明多智，游历聚落、村营城邑、僧房堂阁、阿练若处，及至论堂，为诸大众广赞大乘菩萨本缘，亦说如来无上清净平等大慧。
“尔时，众中有一长者，名星宿光，闻说大乘平等大慧，心生欢喜，即从座起，持诃梨勒果及诸杂药，至日藏所，白言：‘大德，我闻仁者说甘露妙药。如仁所说，服此药者，不老不死。’作此语已，头面著地，礼比丘足，复持此药奉上比丘，白言：‘仁者，今以此药，奉上仁者及大德僧。’尔时，日藏即为咒愿，受呵梨勒。长者闻法，复闻咒愿，心大欢喜，遍礼十方无量诸佛，于日藏前发弘誓愿，而作是言：‘我闻仁者说佛慧药，如仁所说，真实不虚。今持雪山良药，奉上仁者并及众僧。以此功德，愿我生生不求人天三界福报，正心回向阿耨多罗三藐三菩提。我今至诚发无上道心，于未来世必当成佛。此愿不虚，必如尊者所说佛慧。我得菩提清净力时，虽未成佛，若有众生闻我名者，愿得除灭众生三种病苦：一者、众生身中四百四病，但称我名即得除愈。二者、邪见愚痴及恶道苦，愿永不受；我作佛时，生我国土诸众生等，悉皆悟解平等大乘，更无异趣。三者、阎浮提中及余他方有三恶趣名，闻我名者，永更不受三恶趣身；设堕恶趣，我终不成阿耨多罗三藐三菩提。若有礼拜，系念观我身相者，愿此众生消除三障，如净琉璃内外映彻，见佛色身亦复如是。若有众生见佛清净色身者，愿此众生，于平等慧永不退失。’
“发此愿已，五体投地，遍礼十方无量诸佛。礼诸佛已，持真珠华，散日藏上，白言：‘和尚，因和尚故得闻无上清净佛慧。我闻是已，于和尚前已发甚深阿耨多罗三藐三菩提心。此愿不虚，必成佛者，令我所散妙真珠华，化为华盖，住和尚上。’作此语已，所散宝珠，如宝莲华行列空中，变成华盖。其盖有光，金色具足。一切大众睹见此事，异口同音，赞叹大长者星宿光言：‘善哉！善哉！大长者，汝能于此大众之中，已能深发大弘誓愿，乃现如此微妙瑞相。我等今者观此瑞相，必得成佛，无有疑也！’
“尔时，星宿光长者有弟，名电光明，见兄长者发菩提心，身心随喜，白言：‘大兄，我今家中大有醍醐及诸良药。愿兄听我普施一切，不限众僧。’其兄报言：‘听随汝意。’尔时，电光明长者白其兄言：‘我今亦复随从大兄，欲发甚深阿耨多罗三藐三菩提心。’其兄答言：‘若欲发心，汝今应礼十方诸佛，于大和尚日藏比丘前，宜发甚深无上道意。’弟白兄言：‘我今以此醍醐良药以施一切，复以妙华上十方佛回向：以此功德，愿如大兄所发誓愿，等无有异。若我所愿诚实不虚，令我所散上妙莲华，住虚空中，犹如华树。’时会大众，见电光长者所散莲华，列住空中。其一一华如菩提树，列住空中，华果具足。尔时，大众异口同音，亦皆赞叹电光长者而作是言：‘汝今瑞应，如兄长者等无有异，于未来世必得成佛，无有疑也！’”
佛告阿难：“汝今当知，时大长者以呵梨勒雪山胜药，以施众僧；众僧服已，得闻妙法，以药力故除二种病：一者、四大增损，二者、烦恼瞋恚。因此药故，时诸大众皆发阿耨多罗三藐三菩提心，而唱是言：‘我等于未来世悉当成佛！’时诸大众各相谓言：‘我等今者因此大士施二种药，得发无上法王之心，当王三千大千世界。为报恩故，当为立号，因行立名，故名药王。’”
佛告阿难：“汝今当知此药王菩萨，闻诸大众为立号时，敬礼大众而作是言：‘大德众僧为我立号，名曰药王。我今应当依名定实：若我所施回向佛道，必得成就，愿我两手雨一切药，摩洗众生，除一切病。若有众生闻我名者、礼拜我者、观我身相者，当令此等皆服甚深妙陀罗尼无碍法药，当令此等现在身上，除去诸恶，无愿不从。我成佛时，愿诸众生具大乘行。’作是语时，于虚空中，雨七宝盖，覆药王上。盖光明中而说偈言：

“‘大士妙善愿， 施药济一切，
未来当成佛， 号名曰净眼。
广度诸天人， 慈心无边际，
慧眼照一切， 未来当成佛。’

“尔时，药王闻此偈已，身心欢喜，即入三昧。其三昧名曰惟无庄严，三昧力故，见佛无数，净除业障，即得超越九百万亿阿僧祇劫生死之罪。尔时，众中为立号者，今此药王菩萨摩诃萨是.”
佛告阿难：“汝今当知，时弟长者药施人者，因药施故，世人称赞此长者药，用施众僧及施一切。服此药者，得上气力，得妙上药，亦闻上妙大乘法药。尔时世人因行立名，名曰药上。尔时，药上菩萨闻诸世人，称赞已德名曰药上，因发誓愿：‘今此世间一切大众，为我立号，名曰药上。愿我后世得成十种清净力时，以上法药普施一切。愿诸众生闻我名者，烦恼盛火速得消灭。若有众生礼拜我者、称我名者、观我身相者，当令此等得服上妙不死解脱甘露上药。’尔时，大众闻是语已，各脱璎珞，共散药上菩萨。上所散璎珞如七宝台，停住空中。台中有光纯黄金色，声如梵音而说偈言：

“善哉胜大士， 显发弘誓愿，
必度苦众生， 心无有疑虑。
未来当成佛， 号名曰净藏，
救护诸世间， 没于苦海者。’”

佛告阿难：“汝今好当谛听，佛语慎勿忘失！此药王、药上二菩萨者，乃是过去、现在、未来诸佛世尊灌顶法子。若有众生闻此二菩萨名者，永度苦海，不堕生死，恒得值遇诸佛菩萨，何况具足如说修行！若有善男子、善女人，闻二菩萨所说神咒，若观此二菩萨身相者，于现在世必得见药王、药上，及见于我、贤劫千佛，于未来世见无数佛；一一世尊为其说法，生净佛土，其心坚固，终不退转阿耨多罗三藐三菩提心.”
尔时，阿难即从座起，为佛作礼，绕佛七匝，白佛言：“世尊，当云何名此经？云何奉持之?”
佛告阿难：“谛听！谛听！善思念之。此法之要，名《灭诸罪障》，亦名《忏悔恶业神咒》，亦名《治烦恼病甘露妙药》，亦名《观药王药上清净色身》.”
佛告阿难：“此法之要，有如是等殊胜妙名。我灭度后，若有比丘及比丘尼闻此经者，至心随喜，经须臾间，四重恶业皆悉清净。若有优婆塞、优婆夷闻此经者，至心随喜，经须臾间，若犯五戒、破八支斋，疾得清净。若国王、大臣、刹利、居士，毗舍、首陀、婆罗门等，及余一切闻此经者，经须臾间至心随喜，五逆十恶悉得清净.”
佛告阿难：“此药王、药上本行因缘，是阎浮提人病之良药.”
尔时，世尊说是语已，默然而住，如入三昧。
尔时，长者子宝积，及尊者阿难，无数大众，闻佛所说，皆大欢喜。以欢喜故，长者众中，五千人得无生法忍。他方来诸菩萨等有十千人，住首楞严三昧。舍利弗弟子五百比丘，不受诸漏，成阿罗汉。天龙八部，其数无量，皆发无上正真道意。
尔时，诸比丘及诸大众，闻佛所说，欢喜奉行，作礼而退。

