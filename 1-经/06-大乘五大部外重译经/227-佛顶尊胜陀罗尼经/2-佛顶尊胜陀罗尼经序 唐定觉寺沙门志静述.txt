
佛顶尊胜陀罗尼经者。婆罗门僧佛陀波利。仪凤元年从西国来至此汉土到五台山次。遂五体投地向山顶礼曰。如来灭后众圣潜灵。唯有大士文殊师利。于此山中汲引苍生教诸菩萨。波利所恨生逢八难不睹圣容。远涉流沙故来敬谒。伏乞大慈大悲普覆令见尊仪。言已悲泣雨泪向山顶礼。礼已举首忽见一老人从山中出来。遂作婆罗门语谓僧曰。法师情存慕道追访圣踪。不惮劬劳远寻遗迹。然汉地众生多造罪业。出家之辈亦多犯戒律。唯有佛顶尊胜陀罗尼经。能灭众生一切恶业。未知法师颇将此经来不。僧报言曰贫道直来礼谒不将经来。老人言既不将经来空来何益。纵见文殊亦何得识。师可却向西国取此经将来流传汉土。即是遍奉众圣广利群生。拯济幽冥报诸佛恩也。师取经来至此。弟子当示师文殊师利菩萨所在。僧闻此语不胜喜跃。遂裁抑悲泪至心敬礼。举头之顷忽不见老人。其僧惊愕倍更虔心。系念倾诚回还西国。取佛顶尊胜陀罗尼经。至永淳二年回至西京。具以上事闻奏大帝。大帝遂将其本入内。请日照三藏法师。及敕司宾寺典客令杜行顗等。共译此经。敕施僧绢三十匹。其经本禁在内不出。其僧悲泣奏曰。贫道捐躯委命远取经来。情望普济群生救拔苦难。不以财宝为念。不以名利关怀。请还经本流行。庶望含灵同益。帝遂留翻得之经。还僧梵本。其僧得梵本将向西明寺。访得善解梵语汉僧顺贞。奏共翻译。帝随其请。僧遂对诸大德共顺贞翻译讫。僧将梵本遂向五台山。入山于今不出。今前后所翻两本并流行于代。其中小小语有不同者幸勿怪焉。至垂拱三年。定觉寺主僧志静。因停在神都魏国东寺。亲见日照三藏。法师问其逗留一如上说。志静遂就三藏法师咨受神咒。法师于是口宣梵音。经二七日句句委授。具足梵音一无差失。仍更取旧翻梵本勘挍。所有脱错悉皆改定。其咒初注云最后别翻者是也。其咒句稍异于杜令所翻者。其新咒改定不错并注其音。讫后有学者幸详此焉。至永昌元年八月。于大敬爱寺见西明寺上座澄法师。问其逗留亦如前说。其翻经僧顺贞见在住西明寺。此经救拔幽显最不可思议。恐有学者不知故。具录委曲以传未悟。
