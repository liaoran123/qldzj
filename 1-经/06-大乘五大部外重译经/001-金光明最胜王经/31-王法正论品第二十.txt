
尔时，此大地神女，名曰坚牢，于大众中从座而起，顶礼佛足，合掌恭敬，白佛言：“世尊，于诸国中为人王者，若无正法，不能治国安养众生，及以自身长居胜位。惟愿世尊，慈悲哀愍，当为我说王法正论治国之要，令诸人王得闻法已，如说修行，正化于世，能令胜位永保安宁，国内人民咸蒙利益.”
尔时，世尊于大众中，告坚牢地神曰：“汝当谛听！过去有王，名力尊幢。其王有子，名曰妙幢，受灌顶位。未久之顷，尔时父王告妙幢言：‘有王法正论，名天主教法。我于昔时，受灌顶位而为国主，我之父王名智力尊幢，为我说是王法正论。我依此论，于二万岁善治国土，我不曾忆起一念心行于非法。汝于今日亦应如是，勿以非法而治于国。云何名为王法正论？汝今善听，当为汝说.”
尔时，力尊幢王即为其子，以妙伽他说正论曰：

“我说王法论，　利安诸有情，
为断世间疑，　灭除众过失。
一切诸天主，　及以人中王，
当生欢喜心，　合掌听我说。
往昔诸天众，　集在金刚山，
四王从座起，　请问于大梵：
‘梵主最胜尊，　天中大自在，
愿哀愍我等，　为断诸疑惑。
云何处人世，　而得名为天？
复以何因缘，　号名曰天子？
云何生人间，　独得为人主？
云何在天上，　复得作天王？’

如是护世间，　问彼梵王已，
尔时梵天主，　即便为彼说：
‘护世汝当知，　为利有情故，
问我治国法，　我说应善听。
由先善业力，　生天得作王，
若在于人中，　统领为人主。
诸天共加护，　然后入母胎，
既至母胎中，　诸天复守护。
虽生在人世，　尊胜故名天，
由诸天护持，　亦得名天子。
三十三天主，　分力助人王，
及一切诸天，　亦资自在力，
除灭诸非法，　恶业令不生，
教有情修善，　使得生天上。
人及苏罗众，　并揵闼婆等，
罗刹栴茶罗，　悉皆资半力，
父母资半力，　令舍恶修善，
诸天共护持，　示其诸善报。
若造诸恶业，　令于现世中，
诸天不护持，　示其诸恶报。
国人造恶业，　王舍不禁制，
斯非顺正理，　治摈当如法。
若见恶不遮，　非法便滋长，
遂令王国内，　奸诈日增多。
王见国中人，　造恶不遮止，
三十三天众，　咸生忿怒心。
因此损国政，　谄伪行世间，
被他怨敌侵，　破坏其国土。
居家及资具，　积财皆散失，
种种谄诳生，　更互相侵夺。
由正法得王，　而不行其法，
国人皆破散，　如象踏莲池。
恶风起无恒，　暴雨非时下，
妖星多变怪，　日月蚀无光，
五谷众华果，　果实皆不成，
国土遭饥馑，　由王舍正法。
若王舍正法，　以恶法化人，
诸天处本宫，　见已生忧恼。
彼诸天王众，　共作如是言：
此王作非法，　恶党相亲附，
王位不久安！诸天皆忿恨，
由彼怀忿故，　其国当败亡。
以非法教人，　流行于国内，
斗诤多奸伪，　疾疫生众苦。
天主不护念，　余天咸舍弃，
国土当灭亡，　王身受苦厄。
父母及妻子，　兄弟并姊妹，
俱遭爱别离，　乃至身亡殁。
变怪流星堕，　二日俱时出，
他方怨贼来，　国人遭丧乱。
国所重大臣，　枉横而身死，
所爱象马等，　亦复皆散失。
处处有兵戈，　人多非法死，
恶鬼来入国，　疾疫遍流行。
国中最大臣，　及以诸辅相，
其心怀谄佞，　并悉行非法。
见行非法者，　而生于爱敬，
于行善法人，　苦楚而治罚。
由爱敬恶人，　治罚善人故，
星宿及风雨，　皆不以时行。
有三种过生，　正法当隐没，
众生无光色，　地肥皆下沉。
由敬恶轻善，　复有三种过，
非时降霜雹，　饥疫苦流行，
谷稼诸果实，　滋味皆损减，
于其国土中，　众生多疾病。
国中诸树木，　先生甘美果，
由斯皆损减，　苦涩无滋味。
先有妙园林，　可爱游戏处，
忽然皆枯悴，　见者生忧恼。
稻麦诸果实，　美味渐消亡，
食时心不喜，　何能长诸大？
众生光色减，　势力尽衰微，
食啖虽复多，　不能令饱足。
于其国界中，　所有众生类，
少力无勇势，　所作不堪能。
国人多疾患，　众苦逼其身，
鬼魅遍流行，　随处生罗刹。
若王作非法，　亲近于恶人，
令三种世间，　因斯受衰损。
如是无边过，　出在于国中，
皆由见恶人，　弃舍不治摈。
由诸天加护，　得作于国王，
而不以正法，　守护于国界。
若人修善行，　当得生天上；
若造恶业者，　死必堕三塗。
若王见国人，　纵其造过失，
三十三天众，　皆生热恼心。
不顺诸天教，　及以父母言，
此是非法人，　非王非孝子。
若于自国中，　见行非法者，
如法当治罚，　不应生舍弃。
是故诸天众，　皆护持此王，
以灭诸恶法，　能修善根故。
王于此世中，　必招于现报，
由于善恶业，　行舍劝众生。
为示善恶报，　故得作人王，
诸天共护持，　一切咸随喜。
由自利利他，　治国以正法，
见有谄佞者，　应当如法治。
假使失王位，　及以害命缘，
终不行恶法，　见恶而舍弃。
害中极重者，　无过失国位，
皆因谄佞人，　为此当治罚。
若有谄诳人，　当失于国位，
由斯损王政，　如象入华园。
天主皆瞋恨，　阿苏罗亦然，
以彼为人王，　不以法治国。
是故应如法，　治罚于恶人，
以善化众生，　不顺于非法。
宁舍于身命，　不随非法友，
于亲及非亲，　平等观一切。
若为正法王，　国内无偏党，
法王有名称，　普闻三界中。’

三十三天众，　欢喜作是言：
‘赡部洲法王，　彼即是我子，
以善化众生，　正法治于国，
劝行于正法，　当令生我宫。
天及诸天子，　及以苏罗众，
因王正法化，　常得心欢喜。
天众皆欢喜，　共护于人王，
众星依位行，　日月无乖度，
和风常应节，　甘雨顺时行，
苗实皆善成，　人无饥馑者。
一切诸天众，　充满于自宫，
是故汝人王，　七身弘正法。
应尊重法宝，　由斯众安乐，
常当亲正法，　功德自庄严。
眷属常欢喜，　能远离诸恶，
以法化众生，　恒令得安隐。
令彼一切人，　修行于十善，
率土常丰乐，　国土得安宁。
王以法化人，　善调于恶行，
常得好名称，　安乐诸众生。’”

尔时，大地一切人王及诸大众，闻佛说此古昔人王治国要法，得未曾有，皆大欢喜，信受奉行。
