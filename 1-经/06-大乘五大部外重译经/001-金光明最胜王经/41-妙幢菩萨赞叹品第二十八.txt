
尔时，妙幢菩萨即从座起，偏袒右肩，右膝著地，合掌向佛而说赞曰：

“牟尼百福相圆满，　无量功德以严身，
广大清净人乐观，　犹如千日光明照。
焰彩无边光炽盛，　如妙宝聚相端严，
如日初出映虚空，　红白分明间金色。
亦如金山光普照，　悉能周遍百千土，
能灭众生无量苦，　皆与无边胜妙乐。
诸相具足悉严净，　众生乐睹无厌足，
头发柔软绀青色，　犹如黑蜂集妙华。
大喜大舍净庄严，　大慈大悲皆具足，
众妙相好为严饰，　菩提分法之所成。
如来能施众福利，　令彼常获大安乐，
种种妙德共庄严，　光明普照千万土。
如来光相极圆满，　犹如赫日遍空中，
佛如须弥功德具，　示现能周于十方。
如来金口妙端严，　齿白齐密如珂雪，
如来面貌无伦匹，　眉间毫相常右旋，
光润鲜白等玻瓈，　犹如满月居空界.”

佛告妙幢菩萨：“汝能如是赞佛功德不可思议，利益一切，令未知者随顺修学.”
