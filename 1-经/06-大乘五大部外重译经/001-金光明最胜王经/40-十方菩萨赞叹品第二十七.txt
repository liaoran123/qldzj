
尔时，释迦牟尼如来说是经时，于十方世界，有无量百千万亿诸菩萨众，各从本土，诣鹫峰山至世尊所，五轮著地，礼世尊已，一心合掌，异口同音而赞叹曰：

“佛身微妙真金色，　其光普照等金山，
清净柔软若莲华，　无量妙彩而严饰。
三十二相遍庄严，　八十种好皆圆备，
光明昉著无与等，　离垢犹如净满月。
其声清彻甚微妙，　如师子吼震雷音，
八种微妙应群机，　超胜迦陵频伽等。
百福妙相以严容，　光明具足净无垢，
智慧澄明如大海，　功德广大若虚空。
圆光遍满十方界，　随缘普济诸有情，
烦恼爱染习皆除，　法炬恒然不休息。
哀愍利益诸众生，　现在未来能与乐，
常为宣说第一义，　令证涅槃真寂静。
佛说甘露殊胜法，　能与甘露微妙义，
引入甘露涅槃城，　令受甘露无为乐。
常于生死大海中，　解脱一切众生苦，
令彼能住安隐路，　恒与难思如意乐。
如来德海甚深广，　非诸譬喻所能知，
于众常起大悲心，　方便精勤恒不息。
如来智海无边际，　一切人天共测量，
假使千万亿劫中，　不能得知其少分。
我今略赞佛功德，　于德海中唯一渧，
回斯福聚施群生，　皆愿速证菩提果.”

尔时，世尊告诸菩萨言：“善哉！善哉！汝等善能如是赞佛功德，利益有情，广兴佛事，能灭诸罪，生无量福.”
