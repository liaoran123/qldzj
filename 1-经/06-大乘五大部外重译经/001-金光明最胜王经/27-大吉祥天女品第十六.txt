
尔时，大吉祥天女即从座起，前礼佛足，合掌恭敬，白佛言：“世尊，我若见有苾刍、苾刍尼、邬波索迦、邬波斯迦，受持读诵，为人解说是《金光明最胜王经》者，我当专心恭敬供养此等法师，所谓饮食、衣服、卧具、医药，及余一切所须资具，皆令圆满无有乏少。若昼若夜，于此经王所有句义，观察思量，安乐而住，令此经典于赡部洲广行流布。为彼有情已于无量百千佛所种善根者，常使得闻不速隐没。复于无量百千亿劫，当受人天种种胜乐，常得丰稔，永除饥馑，一切有情恒受安乐，亦得值遇诸佛世尊，于未来世速证无上大菩提果，永绝三塗轮回苦难。
“世尊，我念过去有琉璃金山宝华光照吉祥功德海如来应正等觉，十号具足，我于彼所种诸善根。由彼如来慈悲愍念威神力故，令我今日，随所念处、随所视方、随所至国，能令无量百千万亿众生受诸快乐，乃至所须衣服、饮食、资生之具，金银、琉璃、硨磲、码碯、珊瑚、虎珀、真珠等宝，悉令充足。若复有人，至心读诵是《金光明最胜王经》，亦当日日烧众名香及诸妙华，为我供养彼琉璃金山宝华光照吉祥功德海如来应正等觉；复当每日于三时中称念我名，别以香华及诸美食供养于我，亦常听受此妙经王，得如是福.”而说颂曰：

“由能如是持经故，　自身眷属离诸衰，
所须衣食无乏时，　威光寿命难穷尽。
能令地味常增长，　诸天降雨随时节，
令诸天众咸欢悦，　及以园林谷果神，
丛林果树并滋荣，　所有苗稼咸成就，
欲求珍财皆满愿，　随所念者遂其心!”

佛告大吉祥天女：“善哉！善哉！汝能如是忆念昔因，报恩供养，利益安乐无边众生，流布是经，功德无尽.”
