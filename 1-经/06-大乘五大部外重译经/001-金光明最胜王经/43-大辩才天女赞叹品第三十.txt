
尔时，大辩才天女即从座起，合掌恭敬，以直言辞赞世尊曰：
 “南无释迦牟尼如来应正等觉，身真金色，咽如螺贝，面如满月，目类青莲，唇口赤好如玻瓈色，鼻高修直如截金铤，齿白齐密如拘物头华，身光普照如百千日，光彩映彻如赡部金，其所言说无有错谬，示三解脱门，开三菩提路，心常清净，意乐亦然。佛所住处及所行境亦常清净，离非威仪，进止无谬，六年苦行，三转法轮，度苦众生，令归彼岸。身相圆满如拘陀树，六度熏修，三业无失，具一切智，自他利满。所有宣说常为众生，言不虚设，于释种中为大师子，坚固勇猛具八解脱。我今随力称赞如来少分功德，犹如蚊子饮大海水，愿以此福广及有情，永离生死成无上道.”
尔时，世尊告大辩才天曰：“善哉！善哉！汝久修习，具大辩才。今复于我广陈赞叹，令汝速证无上法门，相好圆明，普利一切.”
