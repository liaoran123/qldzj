
尔时，世尊说此咒已，为欲利益菩萨摩诃萨、人天大众，令得悟解甚深真实第一义故，重明空性而说颂曰：

“我已于余甚深经，　广说真空微妙法，
今复于此经王内，　略说空法不思议。
于诸广大甚深法，　有情无智不能解，
故我于斯重敷演，　令于空法得开悟。
大悲哀愍有情故，　以善方便胜因缘，
我今于此大众中，　演说令彼明空义。
当知此身如空聚，　六贼依止不相知，
六尘诸贼别依根，　各不相知亦如是。
眼根常观于色处，　耳根听声不断绝，
鼻根恒嗅于香境，　舌根镇尝于美味，
身根受于轻软触，　意根了法不知厌，
此等六根随事起，　各于自境生分别。
识如幻化非真实，　依止根处妄贪求，
如人奔走空聚中，　六识依根亦如是。
心遍驰求随处转，　托根缘境了诸事，
常爱色声香味触，　于法寻思无暂停。
随缘遍行于六根，　如鸟飞空无障碍，
藉此诸根作依处，　方能了别于外境。
此身无知无作者，　体不坚固托缘成，
皆从虚妄分别生，　譬如机关由业转。
地水火风共成身，　随彼因缘招异果，
同在一处相违害，　如四毒蛇居一箧。
此四大蛇性各异，　虽居一处有升沉，
或上或下遍于身，　斯等终归于灭法。
于此四种毒蛇中，　地水二蛇多沉下，
风火二蛇性轻举，　由此乖违众病生。
心识依止于此身，　造作种种善恶业，
当往人天三恶趣，　随其业力受身形。
遭诸疾病身死后，　大小便利悉盈流，
脓烂虫蛆不可乐，　弃在尸林如朽木。
汝等当观法如是，　云何执有我众生？
一切诸法尽无常，　悉从无明缘力起。
彼诸大种咸虚妄，　本非实有体无生，
故说大种性皆空，　知此浮虚非实有。
无明自性本是无，　藉众缘力和合有，
于一切时失正慧，　故我说彼为无明。
行识为缘有名色，　六处及触受随生，
爱取有缘生老死，　忧悲苦恼恒随逐。
众苦恶业常缠迫，　生死轮回无息时，
本来非有体是空，　由不如理生分别。
我断一切诸烦恼，　常以正智现前行，
了五蕴宅悉皆空，　求证菩提真实处。
我开甘露大城门，　示现甘露微妙器，
既得甘露真实味，　常以甘露施群生。
我击最胜大法鼓，　我吹最胜大法螺，
我然最胜大明灯，　我降最胜大法雨。
降伏烦恼诸怨结，　建立无上大法幢，
于生死海济群迷，　我当关闭三恶趣。
烦恼炽火烧众生，　无有救护无依止，
清凉甘露充足彼，　身心热恼并皆除。
由是我于无量劫，　恭敬供养诸如来，
坚持禁戒趣菩提，　求证法身安乐处。
施他眼耳及手足，　妻子僮仆心无吝，
财宝七珍庄严具，　随来求者咸供给。
忍等诸度皆遍修，　十地圆满成正觉，
故我得称一切智，　无有众生度量者。
假使三千大千界，　尽此土地生长物，
所有丛林诸树木，　稻麻竹苇及枝条，
此等诸物皆伐取，　并悉细末作微尘，
随处积集量难知，　乃至充满虚空界；
一切十方诸刹土，　所有三千大千界，
地土皆悉末为尘，　此微尘量不可数。
假使一切众生智，　以此智慧与一人，
如是智者量无边，　容可知彼微尘数。
牟尼世尊一念智，　令彼智人共度量，
于多俱胝劫数中，　不能算知其少分!”

时诸大众闻佛说此甚深空性，有无量众生悉能了达四大五蕴体性俱空，六根六境妄生系缚，愿舍轮回，正修出离，深心庆喜，如说奉持。
