
佛告诸比丘。如来初成正觉。住多演林中独坐一处。入深禅定观察世间。作是思惟。我证甚深微妙之法。最极寂静难见难悟。非分别思量之所能解。惟有诸佛乃能知之。所谓超过五蕴入第一义。无处无行体性清净。不取不舍不可了知。非所显示。无为无作远离六境。非心所计。非言能说不可听闻。非可观见无所挂碍。离诸攀缘至究竟处。空无所得寂静涅槃。若以此法为人演说。彼等皆悉不能了知。唐捐其功无所利益。是故我应默然而住。尔时世尊而说偈言。

我得甘露无为法　　甚深寂静离尘垢
一切众生无能了　　是故静处默然住
此法远离于言说　　犹如虚空无所染
思惟心意皆不行　　若人能知甚希有
此法性离于文字　　孰能悟入其义理
于多劫中供养佛　　方能得闻生信解
不可说有说非有　　非有非无亦复然
我昔无量劫修行　　未得究竟无生忍
我于今者得究竟　　常观诸法无生灭
一切诸法本性空　　然灯如来授我记
汝于来世成正觉　　作佛名号释迦文
虽于彼时已证法　　今我所得方究竟
见诸众生处生死　　不知是法及非法
世间众生有可度　　故起大悲而度之
梵王若来劝请我　　或当为转微妙法

佛告诸比丘。如来说是偈已。眉间白毫放大光明。遍照三千大千世界。尔时娑婆世界主螺髻梵王以佛威神。即知如来默然之旨。作是思惟。我应往彼劝请如来转于法轮。告诸梵众作如是言。仁者世间众生善法损减恶法增长。何以故。如来得阿耨多罗三藐三菩提。默然而住不转法轮。我等宜往劝请如来。是时梵王与六十八拘胝梵众。来诣佛所。顶礼佛足右绕三匝却住一面。而白佛言。世尊。世间众生今当损减。何以故。如来为诸众生求无上觉。今得成佛默然而住不转法轮。以是之故众生损减。善哉世尊。善哉善逝。愿为众生起哀愍心而转法轮。世尊。多有众生堪能悟入甚深之法。惟愿世尊转于法轮。尔时大梵天王以偈赞曰。

如来胜智　　最极圆满
放大光明　　普照世界
当以慧日　　开于人花
何故弃之　　默然而止
佛以法财　　施诸众生
于百千劫　　已曾摄受
世间亲者　　宁舍众生
惟愿世尊　　吹大法螺
击大法鼓　　然大法灯
雨大法雨　　建大法幢
将诸众生　　超生死海
烦恼重病　　为疗除之
烦恼猛火　　令其止息
示无忧恼　　涅槃之路
说真实法　　开解脱门
令诸生盲　　得净法眼
断除生老　　病死之患
非天非人　　亦非帝释
而能断除　　生死烦恼
我及天众　　劝请如来
转于法轮　　以此劝请
所生功德　　同于世尊
转于法轮　　度脱众生

佛告诸比丘。尔时世尊默然而住。大梵天王与诸天众俱。以天栴檀香末及沉水香末。供养佛已忽然不现。

佛告诸比丘。尔时如来为令世间尊重法故。为令甚深妙法得开显故。入深禅定观察世间。作是念言。我证甚深微妙之法。最极寂静难见难悟。非分别思量之所能解。惟有诸佛乃能知之。所谓超过五蕴入第一义。无处无行体性清净。不取不舍不可了知。非所显示。无为无作远离六境。非心所计。非言能说不可听闻。非可观见无所挂碍。离诸攀缘至究竟处。空无所得寂静涅槃。若以此法为人演说。彼等皆悉不能了知。唐捐其功无所利益。是故我应默然而住。

尔时大梵天王以佛威神。复知如来默然之旨。往诣释提桓因所。而语之言。憍尸迦。汝今应知。世间众生处在生死黑暗稠林。善法损减恶法增长。何以故。如来弃之不转法轮。憍尸迦。我等当共往诣佛所劝请如来。何以故。诸佛如来若不劝请皆悉默然。是故今者我与汝等。往诣佛所劝请如来转于法轮。为令世间敬重法故。尔时大梵天王及释提桓因。四天王天。三十三天夜摩天。兜率陀天。乐变化天。他化自在天。梵众天。梵辅天。光音天。广果天。遍净天。净居天。乃至阿迦尼吒天。光明照耀。于夜分中至多演林顶礼佛已。右绕三匝却住一面。尔时释提桓因合掌向佛即以偈颂。而请如来转于法轮。

世尊降伏诸魔怨　　其心清净如满月
愿为众生从定起　　以智慧光照世间

释提桓因说是偈已。如来尔时犹故默然。螺髻梵王语释提桓因言。憍尸迦。不应如是而为劝请。于是大梵天王即从座起。遍袒右肩右膝着地合掌向佛。以偈请曰。

如来今已降魔怨　　智慧光明照一切
世间根熟有堪度　　惟愿世尊从定起

尔时世尊告梵天言。我证甚深微妙之法最极寂静难见难悟。非分别思惟之所能解。惟有诸佛乃能知之。所谓超过五蕴入第一义。无处无行体性清净。不取不舍不可了知。非所显示。无为无作远离六境。非心所计。非言能说不可听闻。非可观见无所挂碍。离诸攀缘至究竟处。空无所得寂静涅槃。若以此法为人演说。彼等皆悉不能了知。然我常思念是二偈颂。

我证逆流道　　甚深难可见
盲者莫能睹　　故默而不说
世间诸众生　　着彼五尘境
不能解我法　　是故今默然

尔时梵王帝释及诸天众。闻如是偈心大忧恼。即于是处忽然不现。

佛告诸比丘。复于一时大梵天王。观摩伽陀国多诸外道等。于地水火风空横生计度。封着邪见以为正道。而彼众生有应度者。而知世尊于今犹固默然。复诣佛所头面礼足。围绕三匝右膝着地合掌恭敬。以偈请曰。

摩伽陀国　　多诸异道
因邪见故　　种种筹量
惟愿牟尼　　为开甘露
最清净法　　令其得闻
佛所证法　　清净离垢
到于彼岸　　无增无减
于三界中　　超然特尊
如须弥山　　显于大海
当于众生　　起哀愍心
而救济之　　云何弃舍
如来具足　　一切功德
力无畏等　　惟愿拔济
苦恼众生　　世间人天
为烦恼病　　之所逼迫
请佛慈悲　　而救济之
惟有如来　　为归依处
自昔天人　　随逐如来
此等纯善　　悉求解脱
是若闻法　　皆能领受
惟愿如来　　为其敷演
故我今者　　请大精进
开示妙法　　令见正路
譬如大云　　雨于一切
如来法雨　　亦复如是
润洽一切　　枯槁众生
彼诸人等　　邪见毒刺
生死稠林　　无始流转
未蒙拔济　　盲无慧目
将堕深坑　　惟愿导师
开于正道　　施其甘露
佛难值遇　　如优昙花
惟愿度脱　　无依止者
如来往昔　　发弘誓愿
自既度已　　当度众生
幸以慧光　　除诸冥暗
惟佛大慈　　勿舍本愿
如师子吼　　如天雷震
为众生故　　转于法轮

尔时世尊以佛眼观见诸众生上中下根。或邪定聚。或正定聚。或不定聚。比丘。譬如有人临清净池。见彼池中所有草木。或未出水。或与水齐。或已出水。如是三种分明见之。如来观诸众生上中下根亦复如是。如来尔时作是思惟。我若说法。若不说法。邪聚众生毕竟不知。复更思惟。我若说法。若不说法。正聚众生。皆能了知。复更思惟。我若说法。不定众生亦能了知。我不说法即不了知。诸比丘。如来尔时观不定聚众生。起大悲心作如是言。我本欲为此等众生转于法轮故出于世。又为大梵天王请故。即以偈颂告梵王言。

我今为汝请　　当雨于甘露
一切诸世间　　天人龙神等
若有净信者　　听受如是法

尔时大梵天王闻是偈已欢喜踊跃得未曾有顶礼佛足绕无数匝。即于佛前忽然不现。诸比丘。尔时地神告虚空神。唱如是言。如来今受梵王劝请欲转法轮。哀愍无量诸众生故。利益无量诸众生故。安乐无量诸众生故。增长天人损减恶趣故。为诸众生得涅槃故当转法轮。地神作是语已。于一念顷虚空神闻展转传至阿迦尼吒天。

诸比丘。尔时有四护菩提树天。一名受法。二名光明。三名乐法。四名法行。是四天子顶礼佛足而白佛言。世尊。当于何处转于法轮。尔时如来告彼天言。我于波罗奈国仙人堕处鹿野苑中转正法轮。彼天子言。世尊。此波罗奈鹿野苑中。文物鲜少林泉非胜。然有无量诸余城邑土地丰饶。人民殷盛园林池沼清净可乐。何故如来于鹿野苑中而转法轮。

尔时世尊告诸天子言。仁者不应作如是说。所以者何。我念往昔于此波罗奈城。供养六十千亿那由他诸佛如来。以要言之。九万一千拘胝诸佛。皆于是处转正法轮。一切甚深微妙之法皆从中出。是故此地常为天龙夜叉乾闼婆罗刹等之所守护。以是义故。如来于彼鹿野苑中而转法轮。
