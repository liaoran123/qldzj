
佛告诸比丘。尔时菩萨坐菩提场。六欲诸天恐有障难。即于东面恭敬而住。如是南西北方四维上下。皆有无量诸天恭敬而住。是时菩萨放大光明。其光名为开发菩萨智。周遍照耀尽虚空界一切十方诸佛刹土。尔时东方世界有国名离垢。其佛号曰离垢光明。彼有菩萨摩诃萨。名游戏庄严。遇斯光已。与无央数菩萨围绕而来诣菩提场。为供养故住菩萨前。尔时菩萨以神通力。变现十方尽虚空界一切佛刹。成一清净琉璃道场。一切佛刹五道众生。展转指示各相谓言。此是何人神通游戏庄严威德色相乃尔。是时菩萨于一一众生前现化菩萨。而说颂曰。

能断诸垢浊　　贪嗔痴习气
身照十方刹　　映蔽众光明
福智及三昧　　积劫转增长
一切诸庄严　　最胜牟尼力

尔时南方世界。有国名宝庄严。其佛号曰光明。彼有菩萨摩诃萨。名现宝盖。遇斯光已。与无央数菩萨围绕而来诣菩提场。为供养故住菩萨前。尔时菩萨以神通力。持一宝盖周遍覆此菩提之场。大梵天王释提桓因护世四王。更相谓言。以何果报而现如此宝庄严盖。于宝盖中。出妙颂曰。

在昔亿千劫　　供养三世佛
慈心行舍施　　故得相庄严
成就那延力　　导师感是报
利益于一切　　端坐菩提场

尔时西方世界。有国名詹波。其佛号曰开敷花王智慧神通。彼有菩萨摩诃萨。名曰宝网。遇斯光已。与无央数菩萨围绕而来诣菩提场。为供养故住菩萨前。尔时菩萨以神通力。取一胜妙宝网弥覆菩提道场。十方诸来天众龙神八部更相谓言。以何因缘感斯宝网。于宝网中。出妙颂曰。

能为众宝因　　众宝所依处
三界皆归趣　　名闻遍十方
欲证大菩提　　住于清净法
精进力成佛　　能感如斯供

尔时北方世界。有国名曰转。其佛号曰掩蔽日月光。彼有菩萨摩诃萨。名庄严王。遇斯光已。与无央数菩萨围绕而来诣菩提场。为供养故住菩萨前。尔时菩萨以神通力。令十方无边刹土功德庄严之台。皆现于此菩提道场。诸来众会心生奇特。一切人天更相谓言。以何因缘感此殊胜庄严妙台。于妙台中。出妙颂曰。

由昔无边劫　　福智资粮满
身口意清净　　惭愧及慈悲
无上能仁尊　　众善无不具
今坐菩提座　　故获如斯福

尔时东南方世界。有国名德王。佛号功德光明王。彼有菩萨摩诃萨。名功德慧。遇斯光已。与无央数菩萨围绕而来诣菩提场。为供养故住菩萨前。尔时菩萨以神通力。化作无量功德庄严众宝楼观。诸来天龙夜叉等众。见未曾有生奇特心。更相谓言。以何因缘而有斯瑞。于楼观中。而说颂曰。

众德之所生　　具足功德者
能成就功德　　天龙咸恭敬
德海诣道场　　功德香普熏
今坐菩提座　　感如斯供养

尔时西南方有国名出宝。其佛号宝幢。彼有菩萨摩诃萨。名出众宝。遇斯光已。与无央数菩萨围绕。而来诣菩提场。为供养故住菩萨前。尔时菩萨以神通力。化作无量阿僧祇众宝圆光。其中诸天见未曾有生奇特心。更相谓言。以何威力而现如是众宝圆光。其圆光中。出妙颂曰。

以众宝宫殿　　花果与园林
头目髓脑等　　身胸及手足
如是种种施　　积习诸功德
今现证菩提　　感如斯供养

尔时西北方世界。有国名云。其佛号曰云王。彼有菩萨摩诃萨。名云雷震声。遇斯光已。与无央数菩萨围绕而来诣菩提场。为供养故住菩萨前。尔时菩萨以神通力。化作沉水香云及栴檀香云。遍布菩提道场。诸天众会皆生欢喜奇特之心。共相谓言。以何因缘有斯瑞应。其香云中。出妙颂曰。

法云覆一切　　普雨于法雨
灭众生烦恼　　令得于涅槃
神通定根力　　功德为庄严
证甘露菩提　　故获如斯供

尔时东北方世界。有国名金网。其佛号宝盖光明。彼有菩萨摩诃萨。名金网庄严。遇斯光已。与无央数菩萨围绕而来诣菩提场。为供养故住菩萨前。尔时菩萨以神通力。于彼诸来菩萨供养具中。化出无量无边大菩萨众。皆有殊胜三十二相庄严其身。执持花鬘曲躬稽首。一一菩萨以偈颂曰。

由昔无边劫　　深信极尊敬
以微妙音声　　赞叹诸如来
今坐菩提座　　是故我顶礼
愿以赞叹业　　当得无上果

尔时下方世界。有国名普观。其佛号曰普见。彼有菩萨摩诃萨。名曰宝藏。遇斯光已。与无央数菩萨围绕。而来诣菩提场。为供养故住菩萨前。尔时菩萨以神通力于一一菩萨前。化出广大妙金莲花。而于花中皆有婇女。出现半身端正姝妙。咸以宝庄严具严饰其身。手执种种金珠璎珞曲躬稽首。而诸人天更相谓言。以何因缘感得如是微妙婇女。是诸婇女以偈颂曰。

由昔无边劫　　顶礼诸如来
辟支及声闻　　父母并尊者
质直无过患　　具一切功德
皆应恭敬礼　　清净戒圆满

尔时上方世界。有国名殊胜功德。其佛号曰德王。彼有菩萨摩诃萨。名虚空藏。遇斯光已。与无央数菩萨围绕来诣菩提道场。为供养故住菩萨前。尔时菩萨以神通力。于虚虚中普雨十方世界诸佛刹土。昔所不见昔所未闻。众宝花鬘涂香末香烧香。缯彩衣服幢幡宝盖摩尼众宝。金银琉璃车磲马瑙。象马车乘辇舆兵众。花树果树童男童女。尔时梵释护世天龙夜叉。乾闼婆。阿修罗。迦娄罗紧那罗。摩睺罗伽。人非人等一切群生。皆悉得见。生欢喜心。无有惊怖。尔时世尊欲重宣此义。而说偈言。

利益一切世间者　　欲证无上菩提时
十方无量诸菩萨　　皆悉如云而集会
彼诸菩萨所来事　　我今以喻而略说
无量菩萨从空来　　犹如密云震吼声
各各执持宝璎珞　　明珠垂悬甚严饰
无量菩萨从空来　　首饰宝冠垂辫发
擎捧如花妙台观　　而至菩提道场所
无量菩萨从空来　　犹如师子震吼声
说空无相及无愿　　而至菩提道场所
无量菩萨从空来　　犹如牛王哮吼声
雨未曾有微妙花　　而至菩提道场所
无量菩萨从空来　　美声犹如孔雀王
身光出现千种相　　而至菩提道场所
无量菩萨从空来　　光明犹如净满月
以妙音声而赞叹　　菩萨无量诸功德
无量菩萨从空来　　光明照耀犹如日
映蔽一切魔宫殿　　而至菩提道场所
无量菩萨从空来　　身色美艳如虹霓
福慧资粮悉圆满　　而至菩提道场所
无量菩萨从空来　　手出摩尼众宝网
并散曼陀苏曼陀　　婆利师花詹波花
及持如是等花鬘　　而至菩提道场所
无量菩萨从空来　　以神通力震大地
而诸众生不惊怖　　一切靡不欢喜者
无量菩萨从空来　　手接须弥大山王
如持花鬘不为重　　而至菩提道场所
无量菩萨从空来　　顶戴四大香水海
遍洒大地皆严净　　而至菩提道场所
无量菩萨从空来　　各持殊胜众宝盖
令诸菩萨皆睹见　　而至菩提道场所
无量菩萨从空来　　现为梵王住寂定
一一毛孔演妙法　　说大慈悲及喜舍
无量菩萨从空来　　示为帝释微妙形
一切天人共围绕　　而至菩提道场所
无量菩萨从空来　　示为护世之形像
一切天人共围绕　　各各散以天花香
以紧那罗乾闼婆　　美妙音声赞菩萨
无量菩萨从空来　　各持芬香妙花树
枝叶花果遍庄严　　而至菩提道场所
其树花台有菩萨　　于彼花中出半身
悉皆具相三十二　　各各执持诸妙花
拘物头花波头摩　　优钵罗花芬陀利
无量菩萨从空来　　手持清净莲花沼
其身广大如须弥　　变为净妙诸花鬘
遍覆三千大千界　　而至菩提道场所
无量菩萨从空来　　各于眼中现劫烧
而复于此示成劫　　遍身一一支节中
演出无边诸佛法　　所有众生皆得闻
闻者悉断诸贪欲　　而至菩提道场所
无量菩萨从空来　　其身端正甚可爱
以众宝具而庄严　　其声犹如紧那罗
一切天人修罗等　　见闻皆悉无厌足
无量菩萨从空来　　其身坚固如金刚
震动大地至水际　　而至菩提道场所
无量菩萨从空来　　光明照耀如日月
灭除众生烦恼苦　　而至菩提道场所
无量菩萨从空来　　其身皆是众宝成
遍于无边佛刹土　　普雨杂宝妙花香
一切众生悉欢喜　　而至菩提道场所
无量菩萨从空来　　各能总持四种藏
其身一一毛孔中　　演说无数诸经典
具足辩才大智慧　　觉悟惛醉诸群生
无量菩萨从空来　　执持天鼓如须弥
击出美妙大音声　　遍满拘胝亿佛刹
普告一切诸人天　　娑婆世界雨甘露
