
尔时佛告诸比丘。如来化五人竟。作是念言。优楼频螺迦葉有大名称。与五百弟子俱。国王奉事臣庶宗仰。我当诣彼教以正法即往寻之。迦葉见佛迎前问讯。善安隐不。尔时如来报迦葉言。无病知足寂灭清信是为安隐。迦葉请佛。日既将暮惟愿沙门。幸留于此随意所处。佛语迦葉。欲寄石室止住一宿。迦葉言。吾不爱室中有毒龙恐相犯耳。乃至三语。迦葉报言。任于中止。

尔时如来洗手足已。前入石室敷座而坐。龙便嗔怒身中出烟。佛亦出烟。龙大嗔怒身中出火。佛亦出火。二火俱炽焚烧石室。迦葉夜起见室尽然。惊怖叹惜。此大沙门端正尊贵。不取我语为火所害。遽令弟子人持一瓶汲水而救。所有瓶水悉变为火。师徒益恐皆言。龙火杀是沙门。如来尔时以神通力。制伏毒龙置于钵中。明旦持钵盛龙而出。迦葉大喜怪未曾有。今此沙门乃复活耶。器中何有见是毒龙。佛告迦葉。我已伏之令受禁戒。迦葉甚惭顾谓弟子。是大沙门虽有神力不如我得罗汉道也。

尔时如来移近迦葉所住之处在一树下。于夜分中。四天大王皆来听法。光明甚盛如大火炬。迦葉夜见谓佛事火。明旦白佛言。沙门法中亦事火耶。佛言。不也。昨夜四天下来听法是其光耳。于后帝释下来听法其光转盛。迦葉明日复问沙门亦事火耶。佛言。不也。此是帝释来听法耳。于后梵王下来听法其光益盛。迦葉明日复问沙门亦事火耶。佛言。不也。此是梵王来听法耳。

迦葉及五百弟子人事三火。旦欲然火火终不着。怪以问师。师言。此是沙门所为故也。俱来问佛。我所事火然乃不着。佛言。欲使然耶当令得然火即然矣。既然之后。迦葉灭火复不可灭。五百弟子相助灭之亦不能灭。各自念言。复是沙门所为故也。共往问佛。火既得然今不可灭。佛言。欲使灭耶当令得灭火即灭矣。

迦葉白佛言。惟愿沙门。恒住于此共修梵行我当敕家常使供养。每以日时请佛俱行诣其家食。佛言。汝可先去当随后至。迦葉适去。佛以神力上忉利天取彼天果。东至弗婆提取庵摩勒果。南至阎浮界取阎浮果。西至拘耶尼取呵梨勒果。北至郁单越取自然粳米。盛置钵中飞空而还。先迦葉至坐其床上。迦葉后到问佛。沙门从何道来。佛语迦葉。汝去之后我往四方及上忉利。取是名果及以美饭。汝可食之。

时摩伽陀国。国王大臣吏人官属长者居士婆罗门等。当就迦葉为七日会。迦葉念言。彼大沙门威德巍巍相好无上。众人见者必当舍我而奉事之。宁此沙门七日之中不来我所。佛知其念隐而不现。七日满已。迦葉念言。节会已讫余馔甚多。彼大沙门今若来者我当饭之。佛知其意忽然而至。迦葉惊喜而问。如来七日之中何为见弃。佛言。汝先起念是以不现。今汝相忆故复来耳。

尔时迦葉五百弟子。将欲祀火俱共破薪。各各举斧皆不得下。遽而告师。师言。是大沙门所为故耳。即往问佛。我诸弟子向共破薪。各各举斧皆不得下。佛言。当下应声即下。既下之后斧皆着薪而不可举。复来问佛。佛言。可去自当举耳。应时即举。

尼连禅河遄流箭激。佛以神力令水涌起过于人上。佛行其下步步生尘。迦葉遥望恐佛漂溺。即与弟子乘船救佛。见水涌起佛行其下步步生尘。迦葉唤佛。沙门。欲上船不。佛言。甚善。即于水中从船底入船无穿漏。迦葉复言。是大沙门神则神矣。犹不如我罗汉道也。

佛语迦葉。汝非罗汉何为贡高自称罗汉。于是迦葉心惊毛竖惭惧稽首。今此大圣乃知我心。惟愿大圣。摄受于我在圣法中而为沙门。佛语迦葉。汝既耆旧多有眷属。又为国王臣民之所归敬。今欲学道其可自轻。宜与弟子更熟详议。迦葉言。善哉如圣所教。然我内心非不自决。且当还与弟子论耳。迦葉还来集诸弟子。我已信解彼沙门法。其所得道是为真正。我今归趣汝意云何。弟子答言。我等亦愿随从归依。

是时迦葉与诸弟子。释其衣服取事火具悉弃水中。俱诣佛所稽首佛足。而白佛言。我及弟子。于圣法中愿为沙门。佛言。善来比丘。须发自落法服着身皆成沙门。迦葉二弟。一名难提。二名伽耶。各有二百五十弟子。先住水边。见诸梵志衣帔什物事火之具随水下流。皆悉惊愕恐畏其兄及诸门徒为人所害。即与五百弟子溯流而上。见兄师徒皆成沙门。怪而问曰。兄今耆旧年百二十。智慧深远国内遵崇。我意言兄已证罗汉。今弃净业学彼沙门。其道胜耶。迦葉答言。佛道最优其法无上。我自昔来未曾见有神通道力兴佛等者。其法清净当度无量。能以三事教化众生。一者道力神通变化。二者智慧知他人心。三者善知烦恼应病授药。二弟闻已心生恭敬。顾谓弟子。汝意云何。五百弟子同声发言愿从师教。即皆稽首求为沙门。佛言。善来比丘。须发自落法服着身皆成沙门。

尔时如来与千比丘俱。往波罗奈国在于林下。为诸弟子或时变现。或时说法或复说戒。睹佛威神莫不欣喜。尽成罗汉。

尔时世尊从波罗奈国与优娄频螺迦葉兄弟三人及千罗汉。至摩伽陀国。时频婆娑罗王久闻菩萨得成佛道。巨身丈六紫磨金色。三十二相八十种好。十号具足已得知见。成就五眼证获六通。梵释四王皆悉奉事。今入我国心甚欢喜。吾本共要成佛相度。乃不忽遗从我所愿。即敕国内严净道路。王乘宝车。大臣百官前后导从。千乘万骑出城迎佛。尔时世尊近王舍城在遮越林于大树下千比丘众围绕而坐。王遥见佛如星中月。如日初出。既如帝释。亦似梵王处于天宫。俨若金山巍巍超绝。王心欢喜下车步进。去五威仪稽首礼佛。自称其号作如是言。久服尊德钦渴积时。如来即以梵音慰问王言。大王。四大常安隐不。统理人务无乃劳耶。王曰蒙祐幸得安隐。尔时频婆娑罗王及诸臣民。咸睹迦葉于佛边坐。心自念言。迦葉耆旧众仙之宗。岂应弃道作佛弟子。为是佛师为师佛乎。佛知其意。即以偈颂问迦葉言。

汝常祀山川　　归依水火风
日月众梵天　　夙夜勤精进
事来几何时　　其心无懈废
汝所奉神祇　　宁有致福不

尔时迦葉以偈答曰。

自念祠祀来　　已经八十载
风水火梵天　　山川及日月
夙夜常精进　　祈心不懈废
毕竟无所获　　值佛乃得安

说是偈已。王及群臣国中人民。乃知迦葉为佛弟子。佛告迦葉。汝起宜应现汝罗汉神通。迦葉即时承佛教已。踊在虚空身上出火身下出水。或身上出水其身不濡。或身下出火其身不灼。飞行虚空七现七隐。入地如水履水如地。穿过须弥无所挂碍。于佛前地。西没东现。东没西现。南没北现。北没南现。既变化已还于佛前。长跪叉手而白佛言。我是弟子佛是我师。王及臣民重明迦葉是佛弟子。

尔时世尊告频婆娑罗王言。大王。色是无常苦空无我。受想行识亦是无常苦空无我。色如聚沫不可撮摩。受如水泡不得久立。行如芭蕉中无有坚想。如所梦为虚妄见。识如幻化从颠倒起。三界不实一切无常。大王。有此国来为几何时。王言。有此国来七百余代。所领之王尽识以不。答曰。知吾父耳。佛言。世间须臾惟道可恃。应修来福无为空过。大王当知。如人生时。虽因父母而生其身。不由父母招其果报。善恶美丑先业所为。若造诸善命终之后。生天人中十方佛前。若造诸恶。命终之后生于地狱饿鬼畜生。一切诸法缘合即生缘散即灭。

大王当知。无明缘行。行缘识。识缘名色。名色缘六处。六处缘触。触缘受。受缘爱。爱缘取。取缘有。有缘生。生缘老死忧悲苦恼。大王。无明灭故则行灭。行灭故则识灭。识灭故则名色灭。名色灭故则六处灭。六处灭故则触灭。触灭故则受灭。受灭故则爱灭。爱灭故则取灭。取灭故则有灭。有灭故则生灭。生灭故则老死灭。老死灭故则忧悲苦恼灭。大王。十二因缘尽坦然。无迹犹如虚空。分别本无逮得法忍。说是法时八万四千诸天及人。远尘离垢得法眼净。无央数众发阿耨多罗三藐三菩提心。

尔时频婆娑罗王得法眼净。欣然请佛愿受五戒大臣百官国内人民。皆悉归佛亦受五戒。既受戒已即从座起。顶礼佛足而白佛言。世尊。乃能弃舍转轮王位出家为道。我于昔日辄先奉请。若得道时愿前见度我。于今者宿愿成满。幸蒙佛恩得履道迹。国务殷繁比更亲奉。王及群臣绕佛三匝辞退而去。王至宫已群臣上贺。古昔诸王悉不见佛。惟独大王得值如来。王益欣喜复慰群臣。卿等夙福今幸遇佛出兴于世。因敕后宫妃嫔婇女及国内人民。长修斋戒尽令奉法。

时摩伽陀国有一长者。名迦兰陀。见佛入国未有精舍。以好竹园奉上如来。前白佛言。世尊。大慈怜愍一切如父如母。能弃世荣今得成佛。未有精舍我以竹园奉上如来。佛时咒愿而为受之。恒与圣众游处其内。

彼时摩伽陀国人民殷盛耽着俗乐。喧呼歌舞不舍昼夜。佛适入国化以法言。斋戒修心皆舍俗乐。佛有弟子名舍婆耆。入城分卫威仪有法行步安详。路人见之无不欣悦。时舍利弗见此沙门。心自念言。我学道久颇知法式。未曾见有如是之人。必有异闻威仪乃尔。试往问之所事何道。时舍利弗即问比丘。汝师是谁愿闻其志。尔时比丘以偈答曰。

吾师具相好　　三界为最尊
五阴十二缘　　不住于空有
我今年尚少　　学业犹未深
不可以言辞　　说佛诸功德

说是偈已。告舍利弗。我所事师。天上人中最尊最胜。积功累德不可称载。从兜率天降生阎浮。初生之时。能于十方各行七步。举手唱言。天上天下唯我最尊唯我最胜。三界苦恼吾当度之。释梵四天咸来供事。佛之功德不可具述。时舍利弗闻此语已。如从暗中睹日光明。语比丘言。善哉善哉。吾少好学八岁从师。年甫十六靡不该综自谓为达。今者得值无上正觉真为我师。汝所言佛今在何处。比丘答言。今在迦兰陀竹园精舍。时舍利弗将诸弟子至如来所。稽首礼足前问讯已。而白佛言。我处长夜恒履愚迷。幸得值佛愿开正路。得为沙门成就禁戒。佛言。善来比丘。须发自落法服着身便成沙门。佛为说法漏尽意解得阿罗汉。前白佛言。世尊。我与同学大目犍连。要得道时必相开示。今欲往彼愿承圣旨。佛言。宜知是时。

时舍利弗入王舍城访目揵连。遥见目连与诸弟子游行里巷。尔时目连睹舍利弗形状变改逆而问之。有何异见容服乃耳。答曰。学无常师惟道所在。求法积年不遇大圣。今者得值身心遍喜故来相求愿同法味。目连答曰。此非小事宜共筹量。舍利弗言。我昔所行与汝从事。汝所学者我悉知已。请无复言。是时目连告舍利弗言。仁者智慧本踰于我。今之所教岂相误耶。作是语已随舍利弗往诣佛所。稽首佛足白言。违远大圣沉没烦恼。今得亲奉愿为沙门。即舍澡瓶鹿衣杖具。佛言。善来。须发自落法服着身便成沙门。佛为说法漏尽意解得阿罗汉。时舍利弗目揵连。及二百五十弟子。皆得出家尽成罗汉。

尔时输檀王闻子得道已经六年。中心欣喜钦渴弥积。语优陀夷言。汝今可往请佛还国问讯起居。离别已来十有二载。夙夜悲戚不能自已。得一相见还如更生。忧陀夷受王教已。往诣佛所。稽首佛足具述王意。乃睹诸天梵释咸来归命。而白佛言。愿为沙门。佛言。善来。须发自落法服着身便成沙门。得阿罗汉道。尔时世尊作是思惟。本与父王要誓成佛尔乃还国当度父母。今得佛道不违本誓。即语优陀夷比丘言。汝宜先往显汝神足。作十八变知吾道成。弟子尚尔况佛威德。优陀夷奉佛教已。飞行而往还到本国。于迦毗罗城上虚空中现十八变。王及臣民莫不惊惧。而优陀夷。说是偈言。

如来甚希有　　难可得值遇
勤苦无量劫　　哀愍诸众生
本行菩萨道　　今得愿满足
坐于菩提树　　降伏大魔怨
破坏生死因　　销灭诸烦恼
已得成正觉　　演说无上法
我本奉王教　　出国迎太子
说王愁念久　　言辞甚可悲
佛顾本生地　　寻当见亲族
我时承佛命　　将入迦毗罗
辞佛御神通　　忽至大王所
变化若干种　　譬如净莲花
父王见神变　　心生大恐惧
借问为所从　　未曾睹是变
太子本弃国　　求道度众生
勤苦无量劫　　今乃得成佛
王今勿惊惧　　宜应悦豫心
我已度生死　　为王太子使
王时闻子问　　泪落如雨星
我自十二年　　愁念无穷已
忽闻吉祥至　　如人死复稣
我子舍国位　　成道名何等
我时答王言　　太子经六年
勤苦得成道　　号曰天中天
三界最第一　　我子在家时
为造诸时殿　　刻雕陈缋饰
今者何所居　　我时答王言
佛得微妙法　　所处无不安
常在于树下　　诸天来供养
我子在家时　　坐卧敷綩綖
皆以绮饰成　　柔软而光泽
我时答王言　　天帝贡衣服
龙妃献宝床　　佛心无美恶
未尝见喜愠　　我子在家时
盛馔众甘美　　今所膳御者
施设何等食　　我时答王言
持钵从分卫　　福众无增减
咒愿彼施人　　世世令安隐
我子在家时　　寝卧常使安
弦歌奏清音　　尔乃从寐起
我时答王言　　禅定非明暗
诸佛无睡眠　　帝释常服膺
梵王来劝助　　我子在家时
澡浴以香汤　　芬馥满室中
今用何等香　　我时答王言
八解三脱门　　澡浴除诸垢
心寂无忧恼　　犹如净虚空
我子在家时　　杂香以涂熏
清净无尘秽　　郁烈而香洁
我时答王言　　戒定慧解脱
道德以为香　　十方八难处
普熏无不至　　我子在家时
四种妙宝床　　重叠敷茵褥
卧起而安悦　　我时答王言
四禅为床座　　等持心自在
不染烦恼泥　　清净如莲花
我子在家时　　兵卫甚严肃
出入常拥护　　目不见诸恶
我时答王言　　千二百罗汉
菩萨无央数　　俱为弟子众
左右而恭侍　　我子在家时
象马牛羊车　　周旋往四方
随意而游观　　我时答王言
五通为骖驾　　飞空无挂碍
洞见一切心　　游践超生死
我子在家时　　旌旗列羽卫
人执诸兵仗　　前后为导从
我时答王言　　四等为防护
普济众厄难　　恩慧仁爱敬
以此为严卫　　我子在家时
钟鼓导前路　　杂以众伎乐
观者每盈衢　　我时答王言
道树成正觉　　度五跋陀罗
八万四千天　　皆已得法眼
九十六种道　　摧伏而归命
鸣于不死鼓　　其音彻三千
启授皆明悟　　一切咸欣悦
我子王何国　　提封为广狭
所化几何人　　悉当归伏不
佛领三千界　　化导诸群生
十方不可数　　靡不蒙饶益
我子在家时　　听政助吾化
劝导以礼节　　奉顺莫敢违
佛悟诸法空　　舍于四颠倒
无不归伏者　　寂静无为业
佛法无爱憎　　一切皆通达
化及诸众生　　无不蒙饶益
假使有一人　　其人无量首
一首无量舌　　舌有无穷辩
如此恒沙人　　以恒沙劫数
叹佛一切德　　犹尚不能尽
况我如萤烛　　何能演日光

时输檀王闻此偈已叹言。善哉。阿斯陀仙言无虚妄。问优陀夷佛欲来不。优陀夷言。却后七日如来当至王闻是语欢喜踊跃。语诸大臣。吾当迎佛。导从仪式法转轮王。先敕所司平除道路。香水洒地悬缯幡盖。种种严饰尽其所宜。我当出城四十里外奉迎如来。优陀夷言。本承佛教来报大王。今请向佛说王之意。钦渴积年愿睹如来。并及万姓咸希福祐。王言。善哉。愿速见佛。时优陀夷还至佛所。稽首佛足而白佛言。世尊。王及国人计日度时愿得见佛。我已告王却后七日世尊当至。

尔时如来到七日已。与诸弟子整持衣钵。威仪详序向迦毗罗城。梵释四王闻佛还国皆来导从。梵王侍右。帝释侍左。四王诸天前后导从。诸天龙神花香伎乐而以供散。宝幢幡盖罗列道侧。天雨香水以洒于地。如来欲行先现瑞相。十方世界三千国土六反震动。一切枯树还生花叶。竭涸溪涧自然流泉。王见瑞已敕诸释种大臣百官。严持幡盖烧香散花。作众伎乐而以迎佛。王遥见佛处于大众。如星中月。如日初出。如树开花。巨身丈六端严炽盛。既见佛已悲喜交集。稽首作礼而白佛言。世尊。离别多年今得相见。大臣百官一切人民。皆稽首礼随佛入城。

尔时世尊足踰门阃地为大动。天雨妙花乐器自鸣。盲者得视。聋者得听。躄者能行。病者得愈。哑者哑言。狂者得正。伛者得伸。毒害自销。禽兽相和其声清亮。环佩相触皆悉流响。珍藏自然众宝出现。苞匿异心皆共和合。一切众生无淫怒痴。展转相视如父如母如兄如弟如子如身。地狱休息。饿鬼饱满。畜生舍身当生人天。父王睹佛巨身丈六紫磨金色。如星中月。亦如金山。梵释四王皆悉奉侍。见诸比丘曾为外道久修苦行形体羸劣亲近侍从。犹如黑乌在紫金山。不能显发如来之德。便敕国内豪贵释种颜貌端正。选五百人度为沙门侍佛左右。如金翅鸟在须弥山。如摩尼珠置水精器。佛弟难陀亦为沙门。难陀所使名优波离。前白佛言。世尊。人身难得佛法难遇。诸尊贵者皆弃世荣。我身卑贱何所贪乐。惟佛慈悲愿见救度许为沙门。佛言。善来比丘。须发自落法服着身便成沙门。在比丘中随列而坐。难陀后至次第作礼。到优波离即止不礼。心自念言。是我家仆不当设礼。尔时世尊告难陀言。佛法如海容纳百川。四流归之皆同一味。据戒前后不在贵贱。四大合故假名为身。于中空寂本无吾我。当思圣法勿生憍慢。尔时难陀去自贡高执心卑下礼优波离。于是大地为之震动。时佛入宫坐于殿上。王及臣庶日日供养百种甘馔。佛为说法度无数众。耶输陀罗携罗睺罗年已七岁。来至佛所稽首佛足。瞻对问讯而白佛言。久违侍奉旷废供养。诸眷属皆有疑心。太子去国十有二载。何从怀孕生罗睺罗。佛告父王及诸群臣。耶输陀罗守节贞白无瑕疵也。若不信者今当取证。尔时世尊化诸比丘皆悉如佛。相好光明等无差异。时耶输陀罗即以指环与罗睺罗而语之言。是汝父者以此与之。释睺罗持取指环直前奉佛。王及群臣咸皆欢喜。叹言善哉。罗睺真是佛子。尔时世尊为王说法。即时得道。群臣万姓后宫婇女。咸奉戒法净修梵行。是时国内安静。万邦来贺。
