
尔时世尊告净居天难陀苏难陀等言。菩萨始从兜率下生阎浮。乃至出家降伏魔怨转于法轮。汝等诸天。皆悉赞助。今复请我利益。世尊演说如斯大严经典。菩萨所行如来境界。自在神通游戏之事。汝等若能受持读诵为他说者。我此法印当得增广。若菩萨乘人闻说此经。必大欢喜得未曾有。发起坚固精进之心。求阿耨多罗三藐三菩提。是故汝等福德无量不可称计。

若有善男子善女人。得闻是经合掌信受。其人当获八种功德。何等为八。一者端正好色。二者力势强盛。三者心悟通达。四者逮得辩才。五者获诸禅定。六者智惠明了。七者出家殊胜。八者眷属强盛。

若有善男子善女人。愿乐欲闻如是等经。与说法师敷置高座。转身当得八种坐处。何等为八。一者长者坐处。二者居士坐处。三者轮王坐处。四者护世坐处。五者帝释坐处。六者梵王坐处。七者菩萨得菩提时所坐之处。八者如来转正法轮所坐之处。

若有善男子善女人。得闻是经称扬赞美。是人当得八种净语。何等为八。一者言行相应无违诤故。二者所言伏众可遵承故。三者所言柔软不粗犷故。四者所言和美摄众生故。五者声如加陵频伽悦乐众生故。六者声如殷雷摧伏外道故。七者得梵音声超过世间故。八者得佛音声应众生根故。

若有善男子善女人。书写此经流通四方。其人当有八功德藏。何等为八。一者念藏无忘失故。二者惠藏善能分别诸法相故。三者智藏能了诸经义故。四者陀罗尼藏所闻皆能持故。五者辩藏能发众生欢喜心故。六者得正法藏守护佛法故。七者菩提心藏不断三宝种故。八者修行藏得无生法忍故。

若有善男子善女人。读诵此经受持句义不忘失者。其人当得八种圆满。一者施圆满无悭吝故。二者戒圆满得愿具足故。三者多闻圆满得无著智故。四者奢摩他圆满一切三昧现前故。五者毗钵舍那圆满具足三明故。六者福德圆满具足三十二相八十种好净佛土故。七者妙智圆满随诸众生所有意乐得具足故。八者大悲圆满成熟众生无劳倦故。

若有善男子善女人发如是念。云何当令一切众生入此法门。作是念已为人演说。以此善根当得八种广大福德。何等为八。一者转轮圣王福德。二者护世天王福德。三者帝释福德。四者夜摩天王福德。五者兜率天王福德。六者化乐天王福德。七者他化自在天王福德。八者大梵天王乃至如来所有福德。

若有善男子善女人。闻此经典信心不逆。是人当得八种净心。何等为八。一者得大慈心与众生乐故。二者得大悲心拔众生苦故。三者得大喜心灭众生忧恼故。四者得大舍心灭众生贪恚故。五者得四禅心于欲界中心自在故。六者得四定心于无色界心自在故。七者得五神通往来佛土故。八者能断诸漏得首楞严三昧故。若国土城邑聚落所在之处有此经卷。当知其处离八种畏。何等为八。一者离敌国畏。二者离贼盗畏。三者离恶兽畏。四者离饥馑畏。五者离诤讼畏。六者离战斗畏。七者离夜叉畏。八者离一切怖畏。汝等当知。正使如来以戒定慧解脱解脱知见无碍辩才。于一劫中日夜常说此经功德。亦不能尽。若比丘比丘尼优婆塞优婆夷受持读诵书写解说。当知是人所得功德亦不可尽。

尔时世尊告弥勒菩萨摩诃萨及大迦葉长老阿难言。我于无数百千亿劫修习佛道。今得成就阿耨多罗三藐三菩提。为欲利益诸众生故演说此经。如是等经付嘱于汝。汝等受持广宣流布。尔时世尊重说偈言。

我以佛眼观　　尽见诸众生
假使诸众生　　皆如舍利弗
有人于亿劫　　以种种香花
衣服卧具等　　供养如是众
所获诸功德　　不如一日夜
供一辟支佛　　假使诸世间
皆如辟支佛　　有人于亿劫
以种种香花　　衣服卧具等
供养如是众　　所获诸功德
不如以净心　　一称南无佛
假使诸世间　　皆如佛世尊
有人于亿劫　　以种种香花
衣服卧具等　　供养诸如来
所获诸功德　　不如有一人
能于日夜中　　读诵此经典
若人过无数　　百千万亿劫
以种种香花　　衣服卧具等
供养如前说　　无数声闻众
一切辟支佛　　及彼诸如来
所获诸功德　　不如有一人
受持此经典　　乃至四句偈
分别为他说　　我所说诸经
此经为最胜　　一切诸如来
皆从此经出　　是经所住处
即为有如来　　若有书写持
处处广流布　　即能演一句
历劫无穷尽　　福惠自庄严
盈满如大海　　若闻是经者
应当常修习　　功德无有量

佛说此经已。弥勒菩萨摩诃萨。大迦葉长老阿难。净居诸天摩醯首罗及诸天。龙夜叉乾闼婆阿修罗迦娄罗紧那罗摩睺罗伽人非人等。皆大欢喜。信受奉行。
