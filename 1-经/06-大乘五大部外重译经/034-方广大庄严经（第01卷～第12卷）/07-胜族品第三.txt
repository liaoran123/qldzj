
佛告诸比丘。尔时菩萨闻如是偈即从座起。出于自宫诣法集堂坐师子座。复有无量无边同乘同行大菩萨众。皆升法堂坐师子座。各有六十八拘胝眷属前后围绕。菩萨将欲降生。十二年前有净居天。下阎浮地作婆罗门。说围陀论。彼论所载。十二年后。有一胜人现白象形入于母胎。其人具足三十二种大人之相。有二决定。若在家者当为转轮圣王。若出家者当得成佛。复有天子。下阎浮提。告辟支佛作如是言。仁者。应舍此土。何以故。十二年后当有菩萨降神入胎。是时王舍城尾盘山中。有辟支佛名曰摩灯。闻是语已。自见其身犹如委土。从座而起。踊在虚空高七多罗树。化火焚身入于涅槃。唯余舍利从空而下。是故此地名仙人堕处。诸比丘是时波罗奈国五百辟支闻天语已。亦复如是。化火焚身入于涅槃。唯余舍利从空而下。复以过去有仁慈王。施于群鹿无畏之处。是故彼地亦名仙人鹿苑。

尔时菩萨处于天宫。以四种心而遍观察。一者观时。二者观方。三者观国。四者观族。比丘。何故观时。菩萨不于劫初而入母胎。唯于劫减。世间众生明了知有老病死苦。菩萨是时方入母胎。何故观方。菩萨不于东弗婆提西瞿耶尼北郁单越及余边地。唯现阎浮。所以者何。阎浮提人有智慧故。何故观国。菩萨不生边地。以其边地人多顽钝无有根器。犹如哑羊而不能知。善与不善言说之义。是故菩萨但生中国。何故观族。菩萨不生旃陀罗毗舍首陀家。四姓之中唯于二族。刹帝利种及婆罗门。于今世间重刹帝利。是故菩萨生刹利家。如是观已默然而住。尔时会中诸菩萨众。及诸天子各相谓言。菩萨今者当于何国依何种姓而托生耶。

或有天言。摩伽陀国毗提诃王。豪贵甚盛可生于彼。复有说言。菩萨不生于彼。何以故。其王父母俱不真正。憍慢卒暴善根微鲜。无大福德不宜生彼。

或有天言。憍萨罗王种望殊胜。多有财宝象马车乘吏民僮仆。可生于彼。复有说言。菩萨不生于彼。何以故。其王本是摩灯伽种。父母宗亲悉皆鄙劣少信薄福。不宜生彼。

或有天言。彼犊子王种姓豪强。富乐炽盛好行惠施。可生于彼。复有说言。菩萨不生于彼。何以故。其王凡劣无大威德。暴戾可畏。母族卑下篡窃君位。不宜生彼。

或有天言。毗耶离王尊贵富盛安隐快乐。无诸怨敌人民众多。宫室苑园林泉花果。庄严绮丽犹若天宫。可生于彼。复有说言。菩萨不生于彼。何以故。其国土中诸离车子。不相敬顺。各自称尊。是故菩萨不宜生彼。

或有天言。胜光王有大威力。统御兵众能破怨敌。可生于彼。复有说言菩萨不生于彼。何以故。其王刚强不修善业。是故菩萨不宜生彼。

或有天言。摩偷罗城王名善臂。勇猛安乐富贵自在。可生于彼。复有说言。菩萨不生于彼。何以故。其王本是邪见种族残害无道。不宜生彼。

或有天言。般茶婆王都在象城。勤事勇健支体圆满。人相具足能制怨敌。可生于彼。复有说言。菩萨不生于彼。何以故。其王阉官之人室家坏乱。虽有五男皆非其胤。不宜生彼。

或有天言。弥梯罗城庄严绮丽。王名善友。威伏诸王象马四兵皆悉具足。珍宝无量乐闻正法。可生于彼。复有说言。菩萨不生于彼。何以故。其王虽有如是美事。年时衰暮无有力势。复多子息。不宜生彼。

佛告诸比丘。无量菩萨及诸天子。于阎浮提十六大国。所有威德胜望王种周遍观察。皆悉不堪菩萨往生。相与筹议。竟不能知菩萨生处。尔时会中有一天子。名曰智幢。善入大乘心不退转。告众天子言。汝等宜应往问菩萨。当生何处。诸天子等咸共合掌。诣菩萨所而前问言。阎浮提中何等种姓。具何功德。补处菩萨当生其家。

尔时菩萨告诸天子。阎浮提中若有胜望种族。成就六十四种功德者。最后身菩萨当生其家。何等名为六十四德。一者国土宽广种姓真正。二者众所宗仰。三者不生杂姓。四者人相端严。五者族类圆满。六者内外无嫌。七者心无下劣。八者族高贵。九者二族可敬。十者二族有望。十一者二族有德。十二者其家多男。十三者所生无畏。十四者无有瑕疵。十五者贪爱微薄。十六者遵奉禁戒。十七者皆有智慧。十八者凡是所用要令群下先观试之。十九者人皆工巧。二十者与朋友善终始如一。二十一者不害众生。二十二者不忘恩义。二十三者知行仪式。二十四者依教行事。二十五者疑即无成。二十六者不愚于业。二十七者不吝于物。二十八者不作罪恶。二十九者功不唐捐。三十者施心殷重。三十一者志性决定。三十二者善于取舍。三十三者于施信乐。三十四者丈夫作用。三十五者所为成办。三十六者勤勇自在。三十七者勇猛增上。三十八者供养仙人。三十九者供养诸天。四十者供养论师。四十一者供养先灵。四十二者常无怨恨。四十三者名振十方。四十四者有大眷属。四十五者不阻善友。四十六者有多眷属。四十七者有强眷属。四十八者无乱眷属。四十九者威德自在。五十者孝顺父母。五十一者敬事沙门。五十二者遵婆罗门。五十三者七珍具足。五十四者五谷丰盈。五十五者象马无数。五十六者多诸仆从。五十七者不为他侵。五十八者所作成就。五十九者转轮王种。六十者宿世善根而为资粮。六十一者其家一切所有皆由菩萨善根增长。六十二者无诸过失。六十三者无诸讥嫌。六十四者家法和顺。如是名为六十四德。若有成就如上功德。补处菩萨当生其家。

若有女人成就三十二种功德。当为菩萨之母。何等名为三十二德。一者名称高远。二者众所咨嗟。三者威仪无失。四者诸相具足。五者种姓高贵。六者端正绝伦。七者名德相称。八者不长不短不粗不细。九者未曾孕育。十者性戒成就。十一者心无执着。十二颜色和悦。十三者运动顺右。十四者识用明悟。十五者姿性柔和。十六者常无怖惧。十七者多闻不忘。十八者智慧庄严。十九者心无谄曲。二十者无所欺诳。二十一者未尝忿恚。二十二者恒无悭吝。二十三者性不嫉妒。二十四者性无躁动。二十五者容色滋润。二十六者口无恶言。二十七者于事能忍。二十八者具足惭愧。二十九者三毒皆薄。三十者远离一切女人过失。三十一者奉天如戒。三十二者众相圆满。如是名为三十二德。若有成就如上功德。方乃堪任为菩萨母。菩萨不于黑月入胎。要以白月弗沙星合。其母受持清净斋戒。菩萨于是方现入胎。彼诸菩萨及诸天子。闻说如是种族清净父母功德。各自思惟。谁有具此诸功德者。复作是念。唯有释氏输头檀王。族望殊胜。转轮王种。所都国邑人民众多。安隐丰饶甚可爱乐。其输檀王人相圆满颜容端正。微妙第一。威德光大福智庄严所为必善。以善化俗。其家豪贵富有财宝。象马七珍皆悉盈满。深达业果离诸恶见。于释种中唯此为主四方归伏见者欢喜。闲习伎艺。不老不少。知教知时。世间轨式无不解了。以法为王。依法御物。又其国土所有人民宿植善根。咸以一心承事其主。

王之圣后名曰摩耶。善觉王女。年少盛满具足相好。未尝孕育。端正无双姿色妍美犹如彩画。无诸过恶所言诚谛出妙音词。身心恬和无罪离恼。亦无嫉妒。语必应时。乐行惠施。性戒成就。常于己夫而生知足。心不轻动情无外染。支节相称眉高而长。额广平正发彩绀黑。犹如玄蜂。含笑而言美声柔软。所作顺右质直无曲。无谄无诳有惭有愧。心性安静颜容清净。三毒皆薄温和能忍。而于面目及以手足。善自防闲。身体柔软如迦邻陀衣。目净修广如青莲花。唇色赤好如频婆果。颈如螺旋。美若虹霓。修短合度容仪可法。其肩端好其臂佣长。支体圆满肤彩润泽。犹如金刚不可沮坏。善解众艺故号摩耶。常处王宫犹如宝女。亦如化女。又似天女。住欢喜园具斯众德。乃能堪任为菩萨母。如是功德唯释种有。非余有之。于是颂曰。

菩萨在兜率　　处于法集堂
同乘及天众　　皆恭敬围绕
共观于胜族　　菩萨何处生
见此阎浮提　　刹利王大姓
释氏最清净　　于彼应降神
城号迦毗罗　　积代轮王种
安隐无怨敌　　善化众所归
其国甚严好　　万性皆欢喜
奉法而从善　　咸同王者心
亲属多胜能　　力将巨象比
或与二三象　　其力共齐等
勇武多伎艺　　不伤害众生
其王之圣后　　千妃中第一
端正无伦匹　　故号为摩耶
容貌过天女　　支节皆相称
天人阿修罗　　睹之无厌足
清净离诸过　　而无秽欲心
言词甚微妙　　质直复柔软
身体常香洁　　一切无可恶
含笑不嚬蹙　　知法具惭愧
无憍慢谄曲　　及以嫉妒心
离邪净诸业　　行慈好惠施
世间女人过　　其身悉超越
一切诸天人　　无有能踰者
具足诸功德　　宜应怀大圣
曾于五百生　　恒为菩萨母
其王亦如是　　多生以为父
母请持禁戒　　经三十二月
梵行积威德　　其身常光明
圣后所游履　　斯处自严饰
天人阿修罗　　无能欲心视
一切咸亲敬　　如母如姊妹
以此清净业　　威仪比圣贤
令王擅名誉　　粟散咸归伏
功德两相称　　是为菩萨母
更无诸女人　　堪为佛母者
威德众天子　　大智诸菩萨
咸叹斯母德　　菩萨应降生
