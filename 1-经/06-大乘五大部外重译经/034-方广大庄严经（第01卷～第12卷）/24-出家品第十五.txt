
尔时佛告诸比丘。菩萨于静夜中作是思惟。我若不启父王私自出家。有二种过。一者违于法教。二者不顺俗理。既思惟已从其所住诣父王宫。放大光明一切台殿楼阁园林倍增严饰光明照曜。王遇光已寻便觉悟谓侍者曰。此为何光。夜分未尽岂日光乎。侍者答曰。非日光也。重以偈颂而白于王。

台亭及楼阁　　墙壁与园林
众影悉不生　　故非日出光
鸳鸯及翡翠　　孔雀迦陵伽
群鸟未翔鸣　　故非日出光
此光甚希有　　昔所未曾见
能令心喜悦　　除热得清凉
应是胜德人　　垂光照于此
时王从卧起　　详观于十方
乃见菩萨身　　威德无有上
深心极尊重　　将欲申恭敬
菩萨以神力　　固不令王起
长跪而合掌　　前白父王言
大王莫愁恼　　勿与我为障
今者愿出家　　唯垂见哀许
王时闻此言　　思惟设何计
涕泣向菩萨　　而作如是言
大位及国财　　一切悉能舍
除去出家事　　余皆无所惜
菩萨以妙音　　重白父王言
窃有四种愿　　未称于本心
大王若赐者　　当断出家望
一愿不衰老　　二愿恒少壮
三愿常无病　　四愿恒不死
王闻是语已　　而告菩萨言
此事甚为难　　非我力能办
诸仙虽劫寿　　终归于坏灭
谁离生老死　　独求常住身
菩萨答王言　　四愿若难得
今但求一愿　　更不受后身
王闻菩萨言　　爱心稍微薄
而作如是说　　我今亦随喜
利益诸众生　　令汝愿满足
虽发如是语　　心犹怀热恼

尔时菩萨闻是语已欢喜而退。虽复往来人无知者。既至明旦王召亲族及诸释种。作如是言。太子昨于中夜来请出家。我若许之国无继嗣。汝等今者作何方便令其息心。时诸释种白大王言。我等当共守护太子。太子何力能强出家。是时父王敕诸亲族。于迦毗罗城东门之外。置五百释种童子。英威勇健制胜无前。一一童子有五百两斗战之车以为严卫。一一车侧五百力士执戟于前。南西北门各有五百。如上所说于其城上。周匝分布持刀杖人。复有宿旧诸释大臣。列坐四衢咸悉营备。王自简练五百壮士。擐甲持矛皆乘象马。于城四面昼夜巡警无暂休息。是时国大夫人摩诃波阇波提。于王宫内集诸婇女。而说偈言。

汝等于今夜　　无令着睡眠
当建妙高幢　　烛以摩尼宝
四面珠璎珞　　亦发大光明
照曜宫殿中　　如日咸睹见
奏彼天伎乐　　弦出微妙音
花髻半月垂　　宝鬘师子饰
臂珰及环玔　　种种以严身
户牖设重关　　坚牢持管钥
出入咸亲觐　　进止悉当知
汝等侍奉人　　宜应执兵器
斗轮将罥索　　矛戟及戈鋋
莫生慢怠心　　周卫于阶闼
汝等守太子　　如人护自眼
勿使弃世间　　犹如象王去
宝位绝继嗣　　国土无威光

佛告诸比丘。时有二十八夜叉大将。般遮迦王而为上首。先住在彼毗沙门宫共相议言。菩萨今欲出家。我与汝等作何供养。时四天王告夜叉众言。菩萨将欲出家。汝等应当捧承马足。

时释提桓因告三十三天众言。菩萨今夜将欲出家。汝等宜应营护佐助。时彼众中有一天子。名曰静慧。作如是言。我当于迦毗罗城。所有一切军士婇女守菩萨者。悉令惛睡无所觉知。

复有庄严游戏天子。作如是言。我今当令彼城内外所有象马及诸杂类寂然无声。

复有严慧天子。作如是言。我当从彼于虚空中化为宝路。皆以金银琉璃砗磲马瑙真珠玫瑰众宝厕填。散诸名花弥布其上。悬缯幡盖罗列道侧。

复有诸大象王。伊钵罗王而为上首。作如是言。我于鼻端化为楼阁。其中则有天诸婇女。鼓舞弦歌而为翊从。

复有诸大龙王。婆娄那王而为上首。作如是言。我等当吐栴檀香云及沉水香云。雨栴檀末及沉水末。妙香芬馥遍满虚空。

复有法行天子。作如是言。我今当遣宫中。所有端正女人形貌变坏不可附近。

复有开发天子。作如是言。我当于中夜时觉悟菩萨。

释提桓因作如是言。我今亦当为彼菩萨开示道路。

如是天龙夜叉乾闼婆阿修罗迦娄那紧陀罗摩睺罗伽等。尽其所应护助菩萨。

尔时菩萨于音乐殿中端坐思惟。过去诸佛皆发四种微妙大愿。何等为四。

一者愿我未来自证法性。于法自在得为法王以精进智救拔一切牢狱爱缚苦恼众生皆令解脱。

二者有诸众生瘿此生死黑暗稠林患彼愚痴无明翳目。以空无相无愿为灯为药。破诸暗惑除其重障。成就如是方便智门。

三者有诸众生竖憍慢幢起我我所心想见倒虚妄执着。为说法令其解悟。

四者见诸众生处不寂静。三世流转如旋火轮。亦如团丝自缠自绕。为彼说法令其缚解。如是四种广大誓愿正念现前。

尔时法行天子及净居天众。以神通力令诸婇女形体姿容悉皆变坏。所处宫殿犹如冢间。作是现已。于虚空中告菩萨言。

面貌清净如莲华　　功德智慧无能比
观察女人当远离　　云何于此生着心

尔时菩萨以偈答曰。

我今观此淫欲境　　一切变坏如臭尸
愿得永出诸爱缠　　不复于中生执着

尔时菩萨见于宫内所有美女形相变坏。或有衣服坠落丑露形体。或有头发蓬乱花冠毁裂。或有容貌枯槁璎佩散坏。或有唇口喎斜。或有眼目角睐。或呀喘将绝。或涕唾交流。或欬嗽不止。或挥手掷足。或有面色青白怪状恐人。或皮肤坼裂脓血秽污。或有悲啼。或有大笑。或复[齒*吉]齿。或复讇语。或傍壁倚立。或凭床危坐。或枕鼓而卧。或抱筝而寝。或有睡含箫管啮以作声。或取诸乐器撩乱委掷。或[舂*見]然而睡。或覆面在地。或有张口。或有闭目。或失便痢臭气熢[火*孛]。或有盖头。或有露首颠倒狼藉纵横而卧。先时所有端正美容。天诸神力悉皆变坏。见如是等种种相已静念思惟。女人身形不净弊恶。凡夫于此妄生贪爱。起大悲心发如是言。咄哉世间。苦哉世间。甚可怖畏。凡夫无知不求解脱。此处虚诳无有可爱。犹如画瓶盛诸秽毒。此处难越不能自出。犹如老象溺彼深泥。此处剧苦犹如屠肆能断诸命。此处不净犹如群豕在溷厕中。此处无味妄生味想。犹如饿狗啮其空骨。此处自烧犹如飞蛾赴于明烛。此处困竭犹如水族曝于干地。此处穷迫犹如乏鹿为火所害。此处可怖犹如死囚诣于都市。此处沉没犹如涉海船舫破坏。此处危惧犹如盲人坠于深谷。此处无利犹如蒲博财物都尽。此处无润犹如大旱草木干燋。此处能伤犹如利刀涂之以蜜。愚人无智舐而求味。此处损耗犹如黑月渐渐将尽。此处灭诸善法无有遗余。犹如劫火焚烧一切。作如是说。种种譬喻审谛筹量。次于己身从头至足。循环观察亦复如是。即说偈言。

我爱润业田　　从缘受生死
积集众不净　　和合成此身
脾肾肝肺心　　肠胃生熟藏
皮肉将骨髓　　毛发及爪牙
运动如机关　　诸虫之窟穴
粪秽常盈满　　脓血恒流注
生死忧恼侵　　老病饥渴逼
智者观是苦　　一切如怨仇
当弃虚妄身　　云何生取着

菩萨如是观自身已系念现前寂然久默。于虚空中有诸天众。告法行天子言。菩萨将欲出家。今者迟回似生疑悔。所以者何。我见菩萨观视婇女。或熙怡微笑。或嚬惨不乐。将非菩萨生恋着耶。然彼之心犹如大海。我等凡浅不能测量。法行天言。菩萨于无量劫捐舍一切头目髓脑国城妻子。发愿求于无上菩提心不退转。何况今者是最后身。而于弊欲生恋着耶。

尔时菩萨即从座起。褰七宝所成罗网帷帐。安详徐出合掌而立。正念十方一切诸佛。作是念已即见天主释提桓因及四大天王日月天子各率所统。东方提头赖吒天王。领乾闼婆主从东而来。将无量百千乾闼婆众。奏诸伎乐鼓舞弦歌。至迦毗罗城围绕三匝依空而住。合掌低头向菩萨礼。南方毗娄勒叉天王。领鸠槃茶主从南而来。将无量百千鸠槃茶众。各执宝瓶盛满香水。至迦毗罗城围绕三匝依空而住。合掌低头向菩萨礼。

西方毗娄博叉天王。领诸龙神主从西而来。将无量百千诸大龙众。各各手持诸杂珍宝真珠璎珞种种花香。复散香云花云及诸宝云。亦动微妙轻靡香风。至迦毗罗城围绕三匝依空而住。合掌低头向菩萨礼。

北方毗沙门天王。领夜叉主从北而来。将无量百千大夜叉众。手捧宝珠其光照曜过于世间百千灯炬。身着铠甲手执弓刀矛戟干戈轮槊叉弩。至迦毗罗城。围绕三匝依空而住。合掌低头向菩萨礼。

尔时天主释提桓因。从三十三天与其眷属一切诸天百千万众。持天花鬘末香涂香衣服宝盖无数幢幡及以璎珞。至迦毗罗城。围绕三匝依空而住。合掌低头向菩萨礼。

日月天子左右而至。亦赍种种供养之具依空而住。合掌低头向菩萨礼。

尔时菩萨观见十方仰瞻虚空。及诸星宿并睹护世。四大天王乾闼婆鸠槃茶诸天龙神并夜叉等。复见天主释提桓因。各领百千自部眷属。前后导从遍满虚空。弗沙之星正与月合。时诸天等发大声言。菩萨欲求胜法今正是时。宜速出家。必定当成阿耨多罗三藐三菩提转大法轮。

佛告诸比丘。菩萨作是思惟。于今夜静出家时到。即就车匿。而语之言。车匿汝宜为我被干陟来。尔时车匿既闻此言。窃自思念。今始夜半何用干陟。白菩萨言。内外甚安。无有急难好恶之事。不审太子何用干陟。尔时菩萨告于车匿。而说偈言。

我身已具足　　一切吉祥事
当欲出家去　　汝今莫违我

于是车匿复闻菩萨如是偈已。举身战掉不能自持。尔时菩萨重语车匿。我今欲为一切众生降伏烦恼结使贼故。须彼干陟莫违我意。速被将来。车匿是时故发大语。望使宫内皆悉闻知。白菩萨言。太子恒常无有错谬。诸所作事必择其时。今者何为而索干陟。虚空诸天以神通力。令彼一切都不觉知。尔时菩萨密以偈颂。语车匿言。

车匿汝当知　　我今观此处
一切可怖畏　　犹如塳墓间
如共罗刹居　　亦似疽虫穴
又类受胎水　　纵横狼藉眠
我见五欲苦　　心意至不安
不愿处此宫　　于园林游观
睹彼老病苦　　并见于死尸
我定欲出家　　汝速取干陟

是时车匿白菩萨言。太子昔在婴孩。相师占已而白王曰。王之太子相好具足当作转轮圣王。我又曾闻世间智人修诸苦行。或不剪爪。或有倒悬。或衣以树皮。或自拔头发。或受牛鹿等禁。或五热炙身。修此苦因愿求乐报。况复太子当为转轮圣王统四天下七宝具足。一切世间咸谓。太子必当得此转轮王位。仙人所记应无虚妄。如是宝位云何弃之。尔时菩萨语车匿言。昔日仙人但记为转轮王。亦复有记当成佛道。于二记中何者为定慎勿妄语。车匿言。昔日阿斯陀仙合掌而言。大王当知。王之太子必当得成阿耨多罗三藐三菩提。终不在家作轮王也。何以故。佛相明了转轮圣王相不明了。但诸释种隐而勿传。恐畏太子出家学道。不谓太子犹忆斯事。菩萨语言。车匿。我昔从彼兜率下生之时。在胎之时乃至出时。所有诸事悉皆不忘。况复仙人授我记莂而得忘耶。车匿。诸天复劝我言。菩萨速疾出家。定得阿耨多罗三藐三菩提当转法轮。是故应知。必得成佛。车匿。我今宁被割截肢体食杂毒食。入大火聚。投彼高岩。不能在家受五欲事。如是世间五欲境界。皆悉无常甚可怖畏。即说偈言。

我昔受五欲　　今实畏苦因
无始积爱流　　犹如海难满
逐焰转增渴　　处梦未觉知
坏器不坚牢　　盛馔和诸毒
浮云必销散　　泫露无久停
幻事惑彼心　　水泡暂起灭
芭蕉不坚实　　虚拳诳小儿
蛇首不可亲　　毒蔓终难触
智者当远离　　犹如避深坑

佛告诸比丘。菩萨说此偈已又告车匿。我亦曾作四天王天乃至六欲诸天。亦曾生彼色究竟天非想非非想处。我忆往昔无量生中。愚痴惑乱为粗弊欲。备受众苦打骂系缚。损害身命死入恶道。今者于此深生厌离。正使诸天胜妙境界尚无贪染。何况耽此人间五欲生恋着耶。转轮圣王虽得自在。终未免于生死之患。我观世间烦恼旷野甚可怖畏。无有归依无所恃怙。又常沦没生死河中。忧悲险溜嗔忿奔浪。嗜欲惊洄恚恨旋洑。诸见罗刹常伺候人。我于是中缮修六度以为船筏。智为舟楫。信作坚牢。自既济已。复当摄取一切众生令到彼岸。是时车匿白菩萨言。太子今者心决定耶。菩萨报于车匿。而说偈言。

车匿汝当知　　我今已决定
自利利他故　　起于精进心
不动若须弥　　终无能退转
假使金刚雹　　刀剑及干戈
电火热铁团　　坠在我顶上
终不于俗境　　而生恋着心

尔时无量百千诸天。于虚空中欢喜踊跃。雨众天华。而说颂曰。

最胜清净如虚空　　烟云尘雾不能染
一切境界无所著　　具足善利成菩提

于是静慧天子及庄严游戏天子。于迦毗罗城令一切人民皆悉惛睡。尔时菩萨告车匿言。车匿。汝今莫令我生忧愤。宜应速疾被干陟来。是时车匿白菩萨言。今始中夜未是行时。一切宫城悉皆防卫。谁应于此开诸关钥。时释提桓因。以神通力令诸门户皆自然开。车匿。既睹宫城开已。傍偟愁恋转复悲啼。作如是言。我无伴侣。此城内外所有四兵。释种群臣王及王子。耶输陀罗后宫婇女一切惛睡。无有知觉今欲何去。当复语谁。太子之心决定如是。我今恳切启请莫从。自惟无力岂能遮止。是诸天众于虚空中告车匿言。车匿。速疾严被干陟将来。勿令菩萨心生忧恼。所以者何。汝岂不见无量百千大菩萨众。释提桓因及四天王诸天龙神乾闼婆等。各与其众恭敬供养。光明赫奕遍照虚空。车匿闻此语已。告干陟言。干陟。太子今者当乘汝出。即取最上金勒宝鞍诸庄严具用被马王。悲泣流泪持以奉进。赞菩萨言。伏愿太子有所悕求悉皆成满。一切障碍咸得销除。当令世间获安隐乐。菩萨于此乘马王已。初举步时。十方大地六种震动。升虚而行。四天大王捧承马足。梵王帝释开示宝路。尔时菩萨放大光明。照烛一切无边世界。所可度者皆得度脱。有苦众生皆得离苦。

尔时菩萨回眄俯视迦毗罗城作如是言。若我从今不得尽于生死边际。终不再见迦毗罗城。况复于中行住坐卧。尔后众人于此起塔。诸比丘。是时菩萨既出宫已。宫中婇女皆悉觉悟。处处求觅不见菩萨。耶输陀罗发声大哭。婉转于地。自拔头发绝身璎珞。悲哭而言。一何痛哉。一何苦哉。我于今者何所依怙。太子弃我而去用复活为。悲啼懊恼不能自胜。宫女总集号叫哀恋。如鱼失水。如树断根。悲哭之声闻于宫外。是时宫女奏于父王。今夜睡寤不见太子。其当厩臣亦言。今者失彼干陟。王闻此已发声大唤。作如是言。呜呼呜呼我之爱子。今何所去。作是语已闷绝躃地。傍臣即以冷水洒面良久醒悟。即唤所有防卫之臣而敕之曰。汝等诸将已自不谨致失我子。汝当为我内外分行速疾求觅。若得见者善言诱喻迎将还宫。是时群臣奉王敕已。展转相告衔命而行访觅菩萨。诸天神力永不得见。

尔时菩萨去迦毗罗城。至弥尼国其夜已晓。所行道路过六由旬。彼诸天龙夜叉乾闼婆等扈从至此。所为事毕忽然不现。菩萨既行至彼往古仙人苦行林中。即便下马慰喻车匿。善哉车匿。世间之人。或有心从而形不随。或有形随而心不从。汝今心形皆悉随我。世间之人见富贵者竞来奉事。睹贫贱者弃而远之。我今舍国来至于此。唯汝一人独能随我。善哉车匿。甚为希有。我今既得至闲旷处。汝便可将干陟俱还。即自解髻取摩尼宝以付车匿。告言。车匿。汝持此宝还于宫内。奉上大王作如是言。太子今者于世间法无复希求。不为生天受五欲乐。亦非不孝。亦无嗔忿嫌恨之心。又亦不求财位封禄。但见一切众生迷于正路没在生死。为欲拔济故出家耳。唯愿大王勿生忧虑。大王。若谓我今年少未应出家。汝以我言方便咨启。生老病死岂有定时。人虽少盛谁能独免。往古有诸转轮圣王。舍国求道诣于山林。无有中途还受五欲。我今私心亦复如是。若未获得无上菩提终不还也。内外眷属皆当于我有恩爱情。可以我意善为开解。又复脱身所著璎珞以授车匿。汝可持此奉摩诃波阇波提道。我为欲断诸苦本。今故出家求满此愿勿生忧念。又脱诸余严身之具与耶输陀罗语言。人生于世爱必别离。我今为断此诸苦故出家学道。勿以恋着横生忧愁。及语宫中诸婇女等。并告释种时年童子。我今欲破无明网故方得智明。所为事毕还当相见。是时车匿既闻菩萨苦切之语。悲泣懊恼自投于地。作如是言。我既无力能令太子还于王宫。若我从此独自归者。王及姨母并诸释种。会当嗔忿笞挞于我诘责我言。汝将太子弃在何处。我必无辞将何酬答。菩萨报言。车匿勿为此虑。所以者何。世间若有持所爱人言语。委曲向彼陈说。克蒙眷念。或当赏锡但莫忧也。车匿。汝疾还宫无令大王生于愁恼。于是车匿。从地而起举声大哭。干陟低头前屈双脚。舐菩萨足泪下悲鸣。

尔时菩萨以手摩干陟顶而语之言。干陟。汝所作已毕莫复啼哭。当大报汝。

诸比丘。菩萨作是思惟。若不剃除须发非出家法。乃从车匿取摩尼剑。即自剃发。既剃发已掷置空中。时天帝释见希有事。心大欢喜。即以天衣于空承取。还三十三天礼事供养。

尔时菩萨剃须发已。自观身上犹着宝衣。即复念言。出家之服不当如是。时净居天化作猎师。身着袈裟手持弓箭。于菩萨前默然而住。菩萨语猎师言。汝所著者乃是往古诸佛之服。云何着此而为罪耶。猎者言。我着袈裟以诱群鹿。鹿见此服便来近我。我因此故方得杀之。菩萨言。汝着袈裟专为杀害。我今若得唯求解脱。汝能与我此袈裟不。汝若与我我当与汝憍奢耶衣。汝何惜彼粗弊之服。猎师报言。善哉仁者。如是弊衣实无所惜。即取袈裟授与菩萨。菩萨于时心生欢喜。即便与彼憍奢耶衣。时净居天以神通力。忽复本形飞上虚空。如一念顷还至梵天。菩萨见已。于此袈裟倍生殷重。尔后众人在此起塔。于时菩萨剃除须发。身着袈裟仪容改变。作如是言。我今始名真出家也。于是发遣车匿将干陟还。流泪盈目以别车匿。别车匿已。安详徐步。经彼跋渠仙人苦行林中。

佛告诸比丘。车匿既见菩萨志意不回。牵彼干陟悲哀而返。尔后众人于此起塔。于是车匿既辞别已。遥望菩萨。头无天冠身无璎珞。种种宝服一切都无。举手椎胸悲哀啼哭。无复冀望哽咽徘徊。干陟悲鸣骧首局顾。瞻望踯[跳-兆+屬]泪下交流。车匿于时渐到城已。譬如有人入于空宅。其城内外菀园泉林。以菩萨去皆悉枯竭。城中所有大小居人。不睹菩萨唯见车匿。并随其后而问之言。悉达太子今在何处。车匿报言。太子今者。弃舍五欲独处山林。众人闻已怪未曾有。人人各各相视流泪。共相谓言。我等当随大子而去住彼山林。所以者何。离圣太子何所存活。城阙萧条无可爱乐。是时车匿牵彼干陟。并赍璎珞及无价宝冠诸庄严具。将入王宫。其马嘶声闻于宫内。是时摩诃波阇波提。耶输陀罗及后宫婇女。皆来集聚共相谓言。干陟之声今乃不远。将非太子回还宫耶。是时车匿入宫门已。姨母及妃并诸婇女。渴望欲见争趣宫门。唯睹车匿不见菩萨。同时啼哭问于车匿。太子今在何处。汝独归来。车匿答言。太子弃舍五欲为求道故。在彼山林着坏色衣剃除须发。摩诃波阇波提。闻是语已悲泣懊恼。不能自胜发声大哭。责车匿言。我今何负于汝。取我圣子送彼山林。猛兽毒蛊甚可怖畏。而今独往将何所依。车匿言。太子付我马王及诸宝具。逼促于我令我速还。恐畏夫人横生愁恼。是时宫中诸婇女等。染欲因缘故深于爱着。苦恼身心悲涕哽咽。

摩诃波阇波提。衔泪而言。呜呼太子。汝身本以栴檀涂拭威德光大。今者云何憔瘁山野。蚊虻唼肤能安斯苦。呜呼太子在家之时。衣以憍奢耶衣。今者云何着粗弊服。呜呼太子在家之时。百品调和香洁之膳。今者云何能啖无味粗涩之食。呜呼太子在家之时。坐卧茵褥无非细软。今者云何藉履荆棘能忍受之。呜呼太子在家之时。富贵之人尽心事汝。犹恐有失。今日云何贫贱之人或能欺汝。呜呼太子在家之时。端正婇女恒常娱乐恣于五欲。今者云何自放山林独行独住。摩诃波阇波提。种种言词悲哭懊恼。从地而起。重问车匿。我子当去之时。向汝何嘱。我子头发今在谁边。复谁剃也。车匿啼哭不能自胜。报夫人言。太子嘱我。汝至宫时。再拜我母殷勤劝请。莫生忧念。道我不久得阿耨多罗三藐三菩提。还当相见。即执宝剑自剃头发。掷置虚空。诸天接取将还供养。摩诃波阇波提。重复悲泣作如是言。呜呼太子头发甚长柔软青绀。于一毛孔一毛旋生。堪冠王冠受于王位。汝今何为割截弃掷。呜呼太子两臂佣长踝不露现。行步详雅如师子王。目如青莲。身真金色。言音隐隐如鼓如雷。如此之人何堪修道。审其是地当有圣王。此盛德人应为其主。即说偈言。

若言此地非福处　　不应生是胜德人
既现希有功德身　　自当为世作圣王

尔时耶输陀罗发声哀哭。责车匿言。车匿。太子去时。我于彼夜睡眠惛重。不觉不知。汝将太子送在何处。今去近远汝独归来。车匿。汝无利益。是我怨仇损害于我。汝作恶业今已备足。不假虚啼。车匿。此马常时嘶声闻于数里。当尔之夜何以寂然今日悲鸣但增哀感。汝与干陟俱为不善。令我无主。城邑空虚。由此干陟及汝车匿。于是车匿悲哀啼哭。报耶输陀罗言。妃今不应嗔骂干陟。亦复不当责及于我。我与干陟初无过罪。所以者何。干陟去时非无疑难。悲鸣蹋地前却不行。嘶声彻半由旬。蹄声闻一拘卢舍。但以诸天神力不令妃悟耳。我与干陟有何[億-音+(夫*夫)]过。大王先有严敕。一切左右善加用心。守护太子。诸城门禁兵卫之人。咸着睡眠无所觉了。太子初出如日升天。放大光明普照世界。行路之际我最引前。初出之时。我反赞助。诸城门户自然而开。干陟是时足不践地。剃发掷空贸易衣服。种种事业皆是诸天神力所为。尔时耶输陀罗。苦恼逼切忽然躃地。流泪而言。苦哉苦哉。何故太子弃我而去。岂可不闻韦陀论说。古昔有王入于深山。携其妃后同修圣行。何故今日独舍我去。车匿。太子若为生天修诸苦行。求诸天女。然彼天女何必可求。乃舍王位及弃我等。车匿。我实不愿独自生天。亦不自求人间妙乐。愿与我主生生之处。恒作夫妻。还如向时受胜果报。作此语已。悲哀啼哭。又言。车匿。我主今在何处。使我无端遂同孤寡。于今已往。不衣好衣不食美食。香华璎珞我身永绝。虽复居家恒常作于山林之想。耶输陀罗以无数千言责于车匿。车匿前进谏言。大妃。莫生如是酸切懊恼。所以者何。太子出时诸天翊从。东方天王及乾闼婆主。南方天王及鸠槃茶主。西方天王及大龙主。北方天王及夜叉主。其身悉被金刚铠甲。或执弓刀。或持矛戟。或复导前。或复随后。梵王帝释及日月天。皆将眷属。欲界天子。化作摩那婆身。天人宝女无数千亿皆大欢喜。将天妙华散太子上。太子观见。不取不舍不贪不高。犹如虚空无所挂碍。我今难可一一具说。

尔时输檀王遥闻宫内哀哭之声。便从自宫苍忙而出是时车匿赍菩萨宝冠珠璎伞盖。牵彼干陟来至王前。一一具陈头面作礼。

时输檀王既见菩萨诸庄严具。兼闻车匿所说言词。失声大唤作如是言。呜呼呜呼。我之爱子。一旦背我今何所去。自绝宛转号啕而哭。是时迦毗罗城所有居人。悉皆哀哭声震天地。诸释眷属各各悲恋。不能自持相视流泪。咸来谏喻扶王令坐。王虽暂稣少时还绝。良久醒悟。责车匿言。汝将我子弃掷何处。车匿惶怖。白言。大王。太子弃舍五欲不染世间。殷勤切谏都无回意。即语我言。汝莫谏我。我今不须一切欲乐。愿舍国位乐此山林。

时输檀王重闻车匿如是语已。流泪懊恼。语车匿言。我今穷矣。无复气势。手足悉折。犹如朽株。亦如大树无有枝叶。敌境或当轻侮于我。我今单己无所能为。呜呼我子。最胜丈夫。何故弃家违离我愿。呜呼我子。诸相满足百福庄严。一一相中皆悉备具。伺诸婇女睡眠不觉。忽然而出。呜呼我子善巧多智。昔在宫内我无忧愁。今舍我去无复依倚。呜呼我子。上族中生恒为众人之所尊重。弃舍宝位及以四方一切眷属。单己而去。譬如白象摧折大木。我子去时所有城门难开难闭。开闭之时其声远彻。云何此夜人皆不闻。必是天神令无声响。呜呼我子。捐舍宝位如弃涕唾。我先为汝造三时殿。调适寒暝。云何一朝弃之而去。娱乐旷野游处山林。甘与禽兽而为伴侣。于今已往。护城诸神皆悉弃舍此城而去。呜呼我子。爱念之心彻我骨髓。何故弃我入于山林。

尔时输檀王。忆念菩萨不舍昼夜。欲抑令还。复思仙人昔日有记。若在家者当为转轮圣王。七宝自然主四天下。千子具足端正勇健。能伏怨敌。若令出家必得阿耨多罗三藐三菩提。开化十方。定知我子必不肯还。普召大臣而告之曰。卿等在家皆有子息。共相娱乐目前有慰。不念吾忧。吾有一子奇相圣达。当为转轮圣王主四天下。一旦离别入于深山穷谷绝险无人之处。饥渴寒热令谁所悉。卿等子弟宜择五人追而侍之。若中道还者灭卿五族。大臣奉敕即简五人。入山求侍。是时五人追不能及。心自念言。是为逸人。行不择路何道之有。我若归还必灭吾族。不如选可住处随意而住。于是五跋陀罗遁于山林。
