
佛告诸比丘。时有大臣名优陀延。其人善闲星历。与五百眷属。月离于轸。角宿合时。来至王所。而白王言。请为太子造宝庄严具。时王报言。宜令速造。五百释种大臣亦各奉为菩萨造庄严具。所谓指环首饰。宝颈耳珰。宝带璎珞。宝屐宝铃。宝铎金网。如是等庄严之具既成就已。而弗沙星正与月合。是时诸释眷属持此宝具。诣于王所。各言。大王。我等所造庄严之具。愿上太子。王言。且待。汝等先以种种供养。我今亦为太子造庄严具。诸释眷属重白王言。我等所献。岂异常得庄严。太子但许。各为七日御用是所愿耳。至于明旦摩诃波阇波提。往无垢光明园。以诸宝具严饰菩萨。怀抱捧接至于园中。时有八万四千婇女迎侯菩萨。有一万童女观瞻菩萨。有一万释种童女敬仰菩萨。有五千婆罗门赞叹菩萨。如是等钦望之心皆无厌倦。时有释种名跋陀罗。以诸所造宝庄严具。衣着菩萨。当尔之时。菩萨身光映夺众宝所有光彩悉不复现。譬如聚墨。对阎浮檀金。尔时园中有神。名曰离垢即现其形。于输檀王及诸释种前。说偈赞曰。

假使三千界　　满中盛真金
阎浮金一铢　　映之即无色
假使阎浮金　　充满三千界
菩萨一毛光　　映之亦无色
光明甚圆满　　百福相庄严
如是清净身　　岂资于外好
日月星珠彩　　梵释诸天光
若对菩萨身　　皆悉不能现
由先净业感　　众相自庄严
不待下劣人　　所奉庄严具
应屏汝所献　　庄严众珍宝
汝自以为美　　菩萨无所求
非菩萨所须　　宜持赐车匿
天神说偈已　　忽然而不现
王及诸释种　　深生希有心
踊跃欢喜言　　释氏当兴盛
