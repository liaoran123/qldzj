
尔时佛告诸比丘。菩萨处在深宫将欲出家。天龙夜叉乾闼婆阿修罗迦娄罗紧那罗摩睺罗伽梵释四王。常以种种供具供养菩萨。欢喜赞叹。又于异时。诸天龙神乾闼婆等。各自思惟。菩萨长夜成就众生。以四摄法而摄受之。是诸众生根器已熟。菩萨何故久处深宫。而不出家成道度彼。若不及时。恐致迁移善心难保。后成正觉而无可度。作是念已。至菩萨前。顶礼希望。作如是言。云何当见菩萨出家学道。坐菩提座降伏众魔。成等正觉。具足十力四无所畏。十八不共佛法。三转十二行无上法轮。现大神通。随诸众生所有意乐。皆令满足。

佛告诸比丘。菩萨长夜不由他悟。常自为师。了知世间及出世间。一切善法所行之行。知时非时游戏神通。未尝退失应众生根。犹如海潮无时错谬。以神通智知诸众生。可摄益时。可摧伏时。可度脱时。可弃舍时。可说法时。可默然时。可修智时。可诵念时。可思惟时。可独处时。可往刹利众会。可往婆罗门众会。可往天龙夜叉乾闼婆阿修罗迦娄罗紧那罗摩睺罗伽释梵护世。比丘比丘尼优婆塞优婆夷等众会之时。

佛告诸比丘。一切最后身菩萨将欲出家。法尔有十方无边阿僧祇世界诸佛如来神通之力。令其宫内鼓乐弦歌。出微妙音劝请菩萨。而说偈言。

宫中婇女弦歌声　　以欲而惑于菩萨
十方诸佛威神力　　变此音声为法言
尊昔见诸苦众生　　发愿与彼为依怙
善哉若记昔诸行　　今正是时宜出家
尊忆昔为众生故　　身肉手足而无吝
持戒忍辱及精进　　禅定智慧皆修行
为求菩提胜福故　　一切世间无能及
是诸众生嗔恚痴　　尊以慈悲皆摄伏
尊于愚痴邪见者　　而能广起大悲心
积集福智已无边　　禅定神通极清净
身光能至于十方　　如月无云而普照
无数音乐声微妙　　劝请菩萨速出家

佛告诸比丘。尔时菩萨住于最胜微妙宫中。一切所须皆悉备具。殿堂楼阁众宝庄严。幢幡宝盖处处罗列。宝铃宝网而严饰之。垂悬无量百千缯彩众宝璎珞。一切桥道以众宝板之所合成。处处皆有众宝香炉烧众名香。珠交露幔张施其上。有诸池沼其水清冷。时非时华周遍开发。其池之中凫雁鸳鸯。孔雀翡翠迦陵频伽。共命之鸟出和雅音。其地纯以琉璃所成。光明可爱犹如明镜。庄严绮丽无以为喻。人天见者莫不欢喜。复于一时。诸婇女等乐器之音。由十方佛威神力故。而说颂曰。

尊忆往昔发弘愿　　愍诸众生无依怙
若证甘露大菩提　　救济令之离苦恼
如昔诸佛所行行　　独处空山林野间
证得如来一切智　　见诸贫乏施财宝
尊昔已行于大施　　一切财宝皆能舍
为诸众生雨法雨　　今正是时宜出家
尊于净戒无缺减　　自昔多劫常修习
解脱众生诸烦恼　　今正是时宜出家
尊修百千诸忍辱　　世间恶言皆忍受
常以忍辱而调伏　　今正是时速出家
尊行精进极坚强　　长时修习摧魔众
灭除一切三恶趣　　今正是时宜出家
尊以胜定除诸垢　　洒甘露雨洽群生
充满世间诸渴乏　　今正是时宜出家
尊以无边大智慧　　断除邪见愚痴惑
尊应思惟昔弘愿　　今正是时速出家
尊昔已行无量亿　　慈悲喜舍诸胜行
以此一切诸胜行　　分布世间诸众生
婇女弦歌甚微妙　　以欲而感于菩萨
十方诸佛威神力　　一切皆令为法音
尊忆往昔为国王　　有人于前而从乞
与我王位及国土　　欢喜舍之无悔恨
尊昔曾为婆罗门　　名曰输迦极精进
慈孝供养于父母　　成熟无量婆罗门
及余众生归善道　　舍是身已生天上
尊忆往昔作仙人　　歌利王嗔断支节
起大慈心无恼恨　　所伤之处皆流乳
昔作奢摩仙子时　　父母居山同苦行
王以毒箭误而中　　抱慈无恨欢喜死
尊忆昔为金色鹿　　见人渡河而被漂
因起慈心以救之　　后反加害无嗔恨
尊忆昔者为仙人　　宝珠误堕于大海
起精进心抒彼海　　龙王惊怖还宝珠
尊于昔者为大仙　　慈心护彼归命鸽
有人从尊索是鸽　　自割身肉而称之
与鸽轻重乃齐等　　毕至命终为拥护
又尊昔为奢摩仙　　人来问树有几叶
善知多少而酬答　　其人不信天来证
尊昔曾为鹦鹉鸟　　释化为人来诘问
所依之树既枯折　　何为守之而不离
答云依此而成长　　帝释便生希有心
即令枯树重荣茂　　尊是受持功德者
安处世间诸众生　　置佛无边功德海
如是十方佛威神　　赞叹菩萨诸功德
变诸婇女弦歌曲　　劝请菩萨速出家
尊昔长劫发弘愿　　拔诸众生生死苦
请忆往昔所行行　　今正是时宜出家
尊忆往昔无边劫　　以金银等众珍宝
头目王位及妻子　　见来求者欢喜施
昔为首鞞幢牙王　　月灯珠髻及大悲
坚猛妙目诸王等　　皆有威力能行施
尊于多劫能持戒　　其戒清净如明珠
坚持守护无纤过　　亦如[犛-未+牙]牛自爱尾
尊忆曾为大象王　　猎师以箭中其身
而起慈心无所报　　捐彼六牙而守戒
尊忆多劫修诸忍　　因修忍故受众苦
请忆昔日为熊身　　见人冻饿而温养
彼归路逢畋猎者　　将来共屠心不恨
尊以精进坚固力　　为菩提故修诸行
当伏魔王及军众　　今正是时宜出家
尊忆昔为骏逸马　　腾空利益诸世间
于夜叉国济众生　　安置之于无畏处
如是精进无边劫　　神通智力除烦恼
心极调柔坐寂定　　以此利益诸众生
尊于昔者为国王　　普使众生行十善
是诸众生行善故　　命终皆得生梵世
尊智能知善不善　　及了众生诸根性
智慧能入诸理趣　　今正是时速出家
尊愍众生堕邪见　　生老病死苦海中
净除生死险恶道　　示现涅槃真实路
如是一切十方佛　　赞叹菩萨诸功德
皆变婇女弦歌曲　　劝请菩萨速出家
尊昔为王名胜福　　尸利尼弥讫瑟吒
及鸡萨梨千耶若　　法思光明坚强弓
戒月光明进德光　　知恩能舍大威德
王仙月形及猛实　　增长菩提求妙法
善住月光殊胜行　　地尘勇施诸方主
惠施宝发清净身　　作是及余无量王
皆悉能舍于难舍　　为诸如来雨法雨
尊昔值遇恒沙佛　　悉皆承事无空过
为求菩提度众生　　今正是时速出家
初事不空见　　值坚固花佛
以一念清净　　见毗卢舍那
又遇栴檀佛　　以草炬供养
又佛入城时　　以金末散地
逢法自在佛　　说法赞善哉
值普光如来　　一称南无佛
见大聚光佛　　供养以金花
值光幢如来　　奉献以掬豆
又见智幢佛　　无忧花如来
持粥以供养　　于彼发弘愿
又值宝发佛　　供养以明灯
见花光如来　　供养以良药
又值无畏佛　　施以宝璎珞
婆胝伽罗佛　　施波头摩宝
见娑罗王佛　　供养以纯乳
施名称如来　　奉以师子座
又见真实佛　　及高智如来
曾顶礼围绕　　又见龙施佛
供养以衣服　　见增上行佛
施以栴檀香　　又见致沙佛
供养以妙钵　　又见大严佛
施优钵罗花　　又值光王佛
以妙宝供养　　又见释迦佛
施以金莲华　　又值宿王佛
赞叹如来德　　又见日面佛
施以庄耳花　　又值妙意佛
散以真头花　　又见降龙佛
施以摩尼宝　　又值增益佛
奉上众宝盖　　又见药师佛
奉以胜妙座　　值师子幢佛
奉以众宝网　　又见持德佛
以音乐供养　　又值迦葉佛
奉以众末香　　又见放光佛
以妙花供养　　又值阿鞞佛
奉以妙胜台　　又见世供佛
奉以妙花鬘　　又值多伽佛
曾舍天王位　　又见难降佛
施以众妙香　　又值大光佛
舍身而供养　　又见尚花佛
献宝庄严具　　又值法幢佛
散以众妙华　　又见作光佛
奉优钵罗花　　尽心而供养
如是及余无量佛　　一一皆以诸供具
供养承事无空过　　愿尊忆念过去佛
及忆供养诸如来　　众生苦恼无依怙
请尊忆念速出家　　尊忆昔值燃灯佛
获得清净无生忍　　及五神通无退失
从此即能往诸刹　　一念遍事诸如来
有为诸法悉无常　　五欲王位皆不定
为苦所逼诸众生　　愿速出家救济之
婇女弦歌奏清音　　以欲将惑于菩萨
十方诸佛威神力　　所出众声演法言
三界烦恼　　犹如猛火
迷惑不离　　恒为所烧
犹如浮云　　须臾而灭
合已还散　　如聚戏场
念念不住　　如空中电
迁灭迅速　　如水瀑流
由爱无明　　轮转五道
循环不已　　如陶家轮
染着五欲　　如被网禽
欲如怨贼　　甚可怖畏
处五欲者　　犹如履刃
着五欲者　　如抱毒树
智者弃欲　　犹如粪坑
五欲昏冥　　能令失念
常为可怖　　诸苦之因
能令生死　　枝条增长
由彼漂溺　　生死河中
圣人舍之　　如弃涕唾
如见狂犬　　疾走而避
如蜜涂刀　　如毒蛇首
如戈戟刃　　如粪秽瓶
不能舍离　　犹如饿狗
啮其枯骨　　五欲不实
妄见而生　　如水中月
如谷中响　　如焰如幻
如水上泡　　从分别生
无有实法　　年在盛时
愚痴爱着　　谓为常有
不能厌舍　　老病死至
坏其少壮　　一切恶之
有财宝者　　不知远离
五家散失　　便生苦恼
犹如树木　　花果茂盛
众人爱之　　枝叶雕零
弃而不顾　　老弱贫病
亦复如是　　亦如鹫鸟
世间恶之　　如霹雳火
焚烧大树　　亦如朽屋
不久崩坏　　有法能离
生老病死　　愿尊出家
为诸众生　　说如斯法
生老病死　　缠缚众生
如摩娄迦　　绕尼拘树
能夺势力　　损坏诸根
犹如严霜　　雕诸丛林
盛年妙色　　因而变坏
譬如山火　　四面俱至
野兽在中　　周慞苦恼
处生死者　　亦复如是
愿速出家　　而救脱之
尊观病苦　　损恼众生
犹如花林　　为霜所雕
尊观死苦　　恩爱永绝
眷属分离　　无复重睹
犹如逝川　　亦如花落
能害有力　　令不自在
独行无伴　　随业而去
一切寿命　　为死所吞
如金翅鸟　　能食诸龙
亦如象王　　为师子食
如摩竭鱼　　能吞一切
亦如猛火　　焚烧丛林
愿尊忆昔　　发弘誓愿
今正是时　　宜速出家
婇女伎乐　　欲惑菩萨
诸佛神力　　变为法音
是诸有为　　皆当坏灭
如空中电　　无暂停息
亦如坏器　　如假借物
如腐草墙　　亦如砂岸
依止因缘　　无有坚实
如风中灯　　如水聚沫
如水上泡　　犹如芭蕉
中无坚实　　如幻如化
犹如空拳　　展转相因
愚人不了　　妄生计着
譬如人功　　及以麻枲
木轮和合　　以成其绳
离是和合　　即不成绳
十二因缘　　一一分析
过现未来　　无有体性
求不可得　　亦复如是
譬如种子　　能生于牙
牙与种子　　不即不离
从于无明　　能生诸行
无明与行　　亦复如是
不即不离　　体性空寂
于因缘中　　求不可得
譬如印泥　　泥中无印
印中无泥　　要因泥印
文像可睹　　依止根境
有眼识生　　三事和合
说为能见　　境不在识
识不在境　　根境识中
本无有见　　分别妄计
境界相生　　智者观察
曾无相状　　如幻梦等
譬如钻火　　木钻人功
三种和合　　得有火生
于三法中　　本无有火
和合暂有　　名曰众生
第一义中　　都不可得
譬如咽喉　　及以唇舌
击动出声　　一一分中
声不可得　　众缘和合
有此声耳　　智者观声
念念相续　　无有实法
犹如谷响　　声不可得
譬如箜篌　　弦器及手
和合发声　　本无去来
于诸缘中　　求声不得
离缘求声　　亦不可得
内外诸蕴　　皆悉空寂
无我无人　　无寿命者
尊于往昔　　值燃灯佛
已证最胜　　真实妙法
愿尊于今　　为众生故
雨甘露法　　使得充足

佛告诸比丘。菩萨闻是偈已。专趣菩提正念不惰。何以故。菩萨于长夜时。尊重恭敬供养正法及说法师。深生净信求于正法。好乐正法住于正法。随所听闻心无厌足。开悟众生。于法施主深生尊重。为他演说无所希望。亦不因法而求财宝。为众说法未曾悭吝。勇猛精进一心勤求。法为依止守护法藏。住于忍辱修行波若通达方便。

佛告诸比丘。菩萨于多劫来。远离世间五欲之过。为成就众生。示现处于贪欲境界。积集增长一切善根殊胜福德资粮之力。示现受用广大微妙五欲境界。而于其中心得自在。菩萨是时忆念往昔所发誓愿。由是昔愿思惟佛法皆悉现前。而起大悲观察世间。富贵炽盛会归磨灭。又观生死多诸烦恼险恶怖畏。欲速除断入大涅槃。

佛告诸比丘。菩萨久已了知生死过患。不取不着。乐求如来真实功德。依阿兰若寂静之处。其心常乐利益自他。于无上道勇猛精进。令一切众生得安乐故。得利益故。得寂静故。得涅槃故。常起大慈大悲。能以四摄摄诸众生无有厌倦。观诸众生犹如一子。于诸境界心无所著。设大施会增长福德。远离悭贪施不望报。于长夜中勇猛精进。善能降伏贪嗔憍慢悭嫉烦恼。未曾暂忘一切智心。着大施甲被精进铠。以大悲心度脱众生。智力坚强恒无退失。等心众生随其意乐皆令满足。知时非时悟法非法。回向菩提。于惠施中三事清净。以金刚智除断四魔。戒行成就善能守护身语意业。乃至小罪而怀大惧心常清净。于诸垢浊恶言毁呰轻弄诽谤打辱系缚曾无浊乱。具足忍辱心性调柔。所作事业常能坚固。于一切善心无退转。念智具足恒修正定。获智慧明能破诸暗。心常观见苦空无常不净之法。已善修习四念处。四正勤。四如意足。五根五力。七菩提分。八圣道分。又常安住奢摩他毗钵舍那。深入缘起觉悟真实。恒自了知不因他解。游三脱门了知诸法。如幻如梦如影。如水中月。如镜中像。如热时焰。如呼声响。

佛告诸比丘。菩萨从多劫来。于四威仪恒住如是智慧。如是功德。如是精进。如是利益十方诸佛复令宫中婇女乐器出微妙声劝发菩萨。又欲化诸宫中婇女。即时证得四种法门。何等为四。一者方便布施爱语利行同事。而摄取之。二者绍三宝种能使不绝不坏一切智性不退愿力。三者智力坚固大慈大悲不舍众生。四者有殊胜智慧资粮之力。分别一切菩提分法。大严法门得现前故。以此四种为欲成就宫中诸婇女故。即于是时作大神通。令诸婇女解悟乐音。所出言词百千法门。所谓广大心。愍众生心。求菩提心。发起深心。而于佛法令生净信。远离憍慢尊重正法。知善不善忆念诸佛布施持戒忍辱精进禅定智慧。六神通。四摄法。四无量。四念处。四正勤。四如意足。五根。五力。七菩提分。八圣道分。一一分别奢摩他毗钵舍那。无常苦空无我不净。无贪寂灭。无生尽智。乃至涅槃。菩萨神通令音乐中出如是声。诸婇女等闻是声已。生希有心欢喜踊跃得未曾有。

佛告诸比丘。菩萨处王宫时。能令八万四千诸婇女等。发阿耨多罗三藐三菩提心。复有无量百千诸天闻如是法。于阿耨多罗三藐三菩提得不退转。说微妙偈劝请菩萨。速疾出家。
