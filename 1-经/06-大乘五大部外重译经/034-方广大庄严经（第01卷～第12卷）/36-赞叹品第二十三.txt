
尔时佛告诸比丘。时净居天子以天妙香花遍散佛上。如佛世尊真实功德。以偈赞曰。

众生烦恼暗　　智慧能销除
如来所以出　　为世光明者
降伏诸魔军　　功德皆圆满
当雨大法雨　　以普洽群生
世间最胜人　　智力无踰者
处世无染着　　犹如净莲华
众生在长夜　　烦恼病缠缚
佛为大医王　　疗之令得愈
尊今出于世　　八难咸空寂
一切人天等　　遇佛蒙安乐
若有睹见此　　人中胜丈夫
经于百劫中　　不堕诸恶趣
若有得闻佛　　微妙甚深法
速除烦恼患　　苦蕴亦皆尽
当得殊胜果　　解脱涅槃乐
于诸世间中　　得为应供者
若有劝供养　　亦获大福利
当得胜妙果　　乃至于涅槃

佛告诸比丘。净居天子赞如来已。合掌恭敬于一面立。是时遍光天子。复以种种微妙香华。涂香末香烧香散华幢幡宝盖供养如来。围绕三匝合掌向佛。以偈赞曰。

牟尼深智声和美　　获得无上大菩提
于诸声中最第一　　是故我等今敬礼
于诸世间起慈故　　为作灯明作依止
能拔众生诸毒箭　　复为世间大医王
尊昔值遇燃灯佛　　发大慈心润一切
尊如世间净莲华　　不为三界淤泥染
其心坚固无能沮　　高广难动如须弥
又如金刚不可坏　　亦如含秋净满月

佛告诸比丘。遍光天子赞如来已。合掌恭敬于一面立。是时梵众天子以无量摩尼庄严宝网。覆菩提道场供养世尊。顶礼佛足右绕三匝。以偈赞曰。

世尊能持明智光　　及持三十二胜相
念慧功德皆圆满　　离诸结使诸过恶
清净无垢断三毒　　是故我等今敬礼
名称普闻证三明　　施诸众生三解脱
清诸浊秽心调伏　　起大慈悲利世间
三业寂静出于世　　蠲除三疑无染着
为诸世间行苦行　　以四圣谛化众生
勤修善行超诸行　　自得度已当度彼
魔王将诸魔众来　　尊以慈悲悉降伏
已得甘露菩提道　　是故我等咸归命

佛告诸比丘。梵众天子如是种种赞叹佛已。退住一面。是时右面魔王子清白之部至世尊所。以众妙宝盖奉上如来。以偈赞曰。

我自见如来　　端坐菩提座
魔军极炽盛　　超然不惊悸
而于一念顷　　降伏悉无余
既有如是德　　我今稽首礼
一切皆圆满　　无上大牟尼
魔众如恒沙　　本不能倾动
尊为菩提故　　无量劫行檀
舍施妻子等　　身肉及手足
一切皆无吝　　故得胜庄严
尊发广大愿　　得成无上道
当度诸群生　　定慧为甲胄
净法为船筏　　意乐圆满已
方度诸群生　　我以欢喜心
赞佛诸功德　　愿我于来世
得成无上道　　又以此功德
降伏众魔怨　　速证一切智

佛告诸比丘。清白魔子说如是偈赞叹佛已顶礼如来。恭敬围绕却住一面。是时复有他化自在天王。与无数天子恭敬围绕来至佛所。将妙阎浮檀金天花散如来上。以偈赞曰。

如来所说皆真实　　无有覆藏无杂乱
远离痴冥及罪垢　　证得甘露大菩提
光明遍照于十方　　是故我今稽首礼
世尊慈悲于一切　　善别诸根摧外道
智慧殊胜十力者　　能显众生微妙行
身处虚空现神变　　犹如履地无挂碍
见彼生死广大爱　　知惟妄苦而弃之
当随天人诸意业　　教化皆令得解脱
利益十方如日光　　复于三界犹如眼
为诸世间作依止　　其心曾不生贪着
游戏神通得自在　　而于世间无与等

佛告诸比丘。他化自在天王赞叹佛已。与诸天众顶礼围绕却住一面。是时化乐天王与诸天众。恭敬围绕来至佛所。以种种花鬘珍宝缯彩。供养如来。以偈赞曰。

如来智慧光　　灭尽于三垢
烦恼皆已断　　吉祥悉成就
世间诸众生　　执着于邪慢
尊今摄取之　　致于甘露道
是故出世间　　天人所供养
能除烦恼病　　说为大医王
日月摩尼火　　帝释梵王等
若于世尊前　　其光悉不现
智慧所照烛　　是处咸吉祥
一切皆希有　　故我今顶礼
世尊知实义　　亦知虚妄法
于此二法中　　无非如实说
言词甚微妙　　心意极调柔
为天人导师　　故我今顶礼
尊有大智慧　　觉悟诸群生
三明八解说　　能除彼三毒
善识众生根　　堪受不堪受
各随其意乐　　故我今顶礼

佛告诸比丘。化乐天王说是偈已。与诸天众顶礼佛足却住一面。是时兜率天王与诸天众。恭敬围绕来诣佛所。以种种天妙衣服珠网宝盖。以覆佛上。说偈赞曰。

往昔兜率宫　　广说清净法
遗教今犹在　　诸天咸恋慕
如是功德海　　为世作明灯
见者无厌足　　故我今顶礼
尊于彼天没　　八难皆销尽
而坐菩提场　　世间获安乐
佛为众生故　　起大菩提心
今已降魔怨　　得成无上道
请速度未度　　转于大法轮

佛告诸比丘。兜率天王说是偈已。顶礼佛足退坐一面。是时夜摩天王与诸天众。恭敬围绕来诣佛所。以种种香花涂香末香幢幡宝盖。供养于佛。以偈赞曰。

佛为无上士　　世间谁与等
戒定慧解脱　　故我今顶礼
我观诸天众　　于此菩提场
以妙宝台阁　　供养于尊者
无有余人天　　堪受如斯供
佛为世间出　　长时苦行已
降伏魔军众　　得成无上道
灭除无明暗　　智光照十方
与世为法眼　　利益于一切
设于无量劫　　赞叹佛世尊
一毛孔功德　　犹尚不能尽
名闻遍十方　　故我今顶礼

佛告诸比丘。夜摩天王赞叹佛已。与诸天众恭敬围绕。顶礼佛足却住一面。是时释提桓因与三十三天及诸天众。恭敬围绕来诣佛所。以种种宝幢幡盖香花衣服供养佛已。顶礼如来。以偈赞曰。

如来功德甚清净　　身心不动若须弥
智慧光明照十方　　名称普闻于一切
世尊往昔于多劫　　供养无量诸如来
故得降魔成正觉　　堪受人天胜供养
尊是多闻定慧者　　开彼无上智法眼
我今归依释胜幢　　一切世间大法主
尊为菩提于多劫　　广行无量诸苦行
慈悲喜舍及方便　　精进智慧大梵福
已得如是等功德　　今复具足十力果
我睹佛坐菩提时　　魔王军众欲加害
诸天或有忧惧者　　如来身心不惊动
世尊以手垂下时　　魔军于是皆退散
在昔诸佛成正觉　　尊今得道亦如是
福智一切皆无异　　是为人天应供者

佛告诸比丘。释提桓因以如是等偈赞佛已。头面礼足却住一面。是时四大天王与诸天婇女。皆持薝波花婆利师等种种香花。奏天妓乐来诣佛所。供养佛已。说偈赞曰。

如来美音声　　能悦一切意
善行精进戒　　心净常微笑
令众生爱乐　　故我今顶礼
以彼微妙言　　除众生烦恼
能与无量乐　　离罪心清净
获得无漏智　　世间无与比
平等而不动　　犹如须弥山
示现于世间　　如莲华出水

佛告诸比丘。四天王赞叹佛已。顶礼围绕却住一面。是时虚空诸天。亦以种种香花宝盖幢幡铃网弥覆虚空。又出半身。各持种种宝珠璎珞。供养如来。以偈赞曰。

我常处虚空　　善恶悉皆睹
惟有如来身　　清净无诸过
又见菩萨众　　持种种宝台
遍于虚空中　　其数无有量
又见菩萨众　　供养于如来
散彼微妙花　　积满大千界
又见菩萨众　　将无量供具
花鬘诸璎珞　　伞盖及耳珰
花香极盈满　　悉皆无杂乱
如流归大海　　云集遍虚空
如来受彼供　　一切心平等

佛告诸比丘。虚空天众供养佛已。顶礼围绕却住一面。是时地神供养佛故。净扫其地洒以香水。散以名花遍菩提场皆悉清净。又以宝幔弥覆其上。即以偈颂赞叹如来。

如来坐是大千界　　此为坚固金刚座
假使身肉尽干销　　未得菩提终不起
如来不以神通力　　我此所居当碎裂
见此诸来菩萨众　　我等今者咸安隐
世尊此地经行故　　三千世界并蒙光
佛光所至皆是塔　　何况身居此成道
我所统领诸土地　　并愿世尊之所用
是诸佛子及声闻　　并所说法之功德
愿令一切众生等　　皆证无上佛菩提

佛告诸比丘。地神说此偈已。顶礼佛足合掌恭敬却住一面。
