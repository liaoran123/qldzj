
佛告诸比丘。菩萨年渐长大。便于一时。共诸释子出城游观行至园中。见诸农夫勤劳执役。菩萨见已。起慈悲心。哀嗟世间有如斯苦。即作是念。何处空闲。我当于彼思惟离苦。乃见园中有阎浮树枝叶蓊郁鲜荣可爱。菩萨尔时。于彼树下结加趺坐。离诸欲恶有觉有观。离生喜乐住初禅内净一心灭觉观。离生喜乐住二禅。离喜受圣说住舍有念有想。身证乐住三禅。断除苦乐灭忧喜。不苦不乐。念清净住四禅。时有外五通仙人。乘虚而行从南往北。至阎浮树不能飞过。共相谓言。我今何为不能飞过此阎浮树。心惊毛竖。而说偈言。

我等昔能过　　须弥及金刚
如是坚固山　　去来无挂碍
犹如有大象　　冲度小林丛
于彼无留难　　其事亦如是
又亦曾飞过　　诸天龙神宫
皆悉不为难　　一切无所障
今者是谁力　　来制我神通
于此阎浮林　　迟回不能过

尔时林中有神。说偈答言。

输头檀王之太子　　圆满犹如清净月
身相犹如日初出　　面貌犹如莲花敷
于此阎浮树阴下　　端坐思惟甚深定
积劫已曾修善行　　故能除热得清凉
由是大士之威神　　令汝不能于此过

尔时诸仙闻是偈已。遥见菩萨威光赫然相好无比。各生希有奇特之心。咸作是言。此为何人。威容乃尔。为是帝释。为是四王。为是魔王。为是龙王。为是摩醯首罗天。为是毗纽天。为是转轮圣王。时诸仙人以偈赞曰。

身色超过四护世　　释梵日月自在天
福德相好无能踰　　清净离垢应是佛

尔时林神。以偈答仙人曰。

释提桓因及护世　　梵王毗纽与自在
若比菩萨之威光　　百千万分不及一

尔时诸仙闻是偈已。从空而下至菩萨前。乃见菩萨入深禅定身心不动。以偈赞曰。

世间烦恼火　　尊是清凉池
当以无上法　　令其除热恼

复有一仙。说偈赞曰。

世间无明覆　　尊为智慧灯
当以胜净法　　为彼除冥暗

复有一仙。说偈赞曰。

世间忧恼海　　尊为大船筏
当以最胜法　　济之登彼岸

复有一仙。说偈赞曰。

世间老病苦　　尊为大医王
当以微妙法　　救之令得愈

佛告诸比丘。时诸仙人赞菩萨已顶礼围绕升空而去。尔时输檀王于少时间。不见菩萨悒然不乐。作如是言。太子今者为在何许。即遣群臣处处求觅。有一大臣至阎浮树。乃见菩萨在彼树下端坐思惟。诸树光阴逐日而转。唯阎浮之影湛然不移。时彼大臣见如是事。心生希有。归白王言。

太子宴坐阎浮树　　其树经时影不移
种种相好以超庄严　　威德光明超释梵

尔时输檀王闻是语已。往阎浮树下。见菩萨身相好庄严威光赫奕。以偈叹曰。

譬如山峰夜然炬　　亦如明月在虚空
太子安隐入深禅　　我今见之喜且惧
