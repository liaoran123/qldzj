
尔时佛告诸比丘。菩萨如是观种姓已。彼兜率天宫有一大殿。名曰高幢。纵广正等六十四由旬。菩萨尔时升此大殿。告天众言。汝当尽集听我最后所说法门。如是法门。名为教诫思惟迁没方便下生之相。是时一切兜率天子及诸天女。闻是语已皆悉云集。菩萨神力即于此殿化作道场。其量正等如四天下。复以种种珍宝而严饰之。凡所见者莫不欢喜。是时欲界色界诸天子等。见此道场如是严丽。顾己所居如冢墓想。菩萨福德自善根力。成就胜妙师子之座。饰以金银众妙珍宝。覆以轻软无价天衣。烧众天香散众天花。其中无量百千珍宝光明照耀。以大宝网弥覆其上。宝铃摇动出和雅音。无量宝盖杂色缯彩。殊妙幡[糸*畏]周匝间列无量百千花鬘绮带而以严饰。无量百千诸天婇女种种歌舞以为供养。是诸天乐演微妙音。称扬菩萨无量功德。无量百千四大天王之所拥护。无量百千释提桓因之所围绕。无量百千大梵天王之所赞叹。无量百千拘胝那由他菩萨捧师子座。复为十方无量百千拘胝那由他诸佛如来之所护念。其师子座。从于无量百千拘胝那由他劫诸波罗蜜福德资粮之所生起。佛告诸比丘。菩萨坐此功德成就师子之座。告天众言。汝且观我百千福聚相好严身。是时大众瞻仰尊颜目不暂舍。乃见东西南北四维上下。周遍十方超过数量兜率天宫。各有最后身菩萨将欲下生。无量诸天恭敬围绕。皆悉演说将没之相诸法明门。尔时大众既见如是。深生悲喜恭敬稽首。赞言善哉。我观尊者。得见如是无量菩萨。皆由尊者神通之力。菩萨告言。汝等谛听。如诸菩萨各为天众。说将没相诸法明门。安慰天人。我今亦当为汝等说诸法明门。有一百八。何等名为百八法门。信是法门意乐不断故。净心是法门除乱浊故。喜是法门安隐心故。爱乐是法门心清净故。身戒是法门除三恶故。语戒是法门离四过故。意戒是法门断三毒故。念佛是法门见佛清净故。念法是法门说法清净故。念僧是法门证获圣道故。念舍是法门弃一切事故。念戒是法门诸愿满足故。念天是法门起广大心故。慈是法门超映一切诸福事业故。悲是法门增上不害故。喜是法门离一切忧恼故。舍是法门自离五欲及教他离故。无常是法门息诸贪爱故。苦是法门愿求永断故。无我是法门不着我故。寂灭是法门不令贪爱增长故。惭是法门内清净故。愧是法门外清净故。谛是法门不诳人天故。实是法门不自欺诳故。法行是法门依于法故。三归是法门超三恶趣故。知所作是法门已立善根不令失坏故。解所作是法门不因他悟故。自知是法门不自矜高故。知众生是法门不轻毁他故。知法是法门随法修行故。知时是法门无痴暗见故。破坏憍慢是法门智慧满足故。无障碍心是法门防护自他故。不恨是法门由不悔故。胜解是法门无疑滞故。不净观是法门断诸欲觉故。不嗔是法门断恚觉故。无痴是法门破坏无智故。求法是法门依止于义故。乐法是法门证契明法故。多闻是法门如理观察故。方便是法门正勤修行故。遍知名色是法门超过一切和合爱着故。拔除因见是法门证得解脱故。断贪嗔是法门不着痴垢故。妙巧是法门遍知苦故。界性平等是法门由永断集故。不取是法门勤修正道故。无生忍是法门于灭作证故。身念住是法门分析观身故。受念住是法门离一切受故。心念住是法门智出障翳故。四正勤是法门断一切恶修一切善故。四神足是法门身心轻利故。信是法门非邪所引故。精进是法门善思察故。念根是法门善业所作故。定根是法门由心解脱故。慧根是法门智现前证故。信力是法门能遍超魔力故。精进力是法门不退转故。念力是法门不遗忘故。定力是法门断一切觉故。慧力是法门无能损坏故。念觉分是法门如实住法故。择法觉分是法门圆满一切法故。精进觉分是法门智决定故。喜觉分是法门三昧安乐故。轻安觉分是法门所作成办故。定觉分是法门平等觉悟一切法故。舍觉分是法门厌离一切受故。正见是法门超证圣道故。正思惟是法门永断一切分别故。正语是法门一切文字平等觉悟故。正业是法门无业果报故。正命是法门离一切希求故。正精进是法门专趣彼岸故。正念是法门无念无作无意故。正定是法门证得三昧不倾动故。菩提心是法门绍三宝种使不断故。大意乐是法门不求下乘故。增上意乐是法门缘无上广大法故。方便正行是法门。圆满一切善根故。檀波罗蜜是法门。成就相好净佛国土。教化众生除悭吝故。尸波罗蜜是法门。超过一切恶道难处。教化众生守禁戒故。羼提波罗蜜是法门。永离憍慢嗔恚等一切烦恼。教化众生断诸结故。毗离耶波罗蜜是法门。成就引发一切善法。教化众生除懒惰故。禅波罗蜜是法门。出生一切禅定神通教化乱意众生故。般若波罗蜜是法门。永断无明有所得见。教化愚痴暗蔽恶慧众生故。方便善巧是法门。随诸众生种种意解。现诸威仪及示一切佛法安立故。四摄事是法门。摄诸群生令求趣证大菩提法故。成熟众生是法门。不着己乐利他无倦故。受持正法是法门。断一切众生杂染故。福德资粮是法门。饶益一切众生故。智慧资粮是法门。圆满十力故。奢摩他资粮是法门。证得如来三昧故。毗钵舍那资粮是法门。获得慧眼故。无碍解是法门。获得法眼故。决择是法门佛眼清净故。陀罗尼是法门。能持一切佛法故。辩才是法门。巧说言词令一切众生欢喜满足故。顺法忍是法门。随顺一切佛法故。无生法忍是法门得授记莂故。不退转地是法门。圆满一切佛法故。诸地增进是法门。受一切智位故。灌顶是法门。从兜率天下生。入胎初生出家苦行。诣菩提场降魔成佛。转正法轮起大神通。从忉利天下现入涅槃故。是故菩萨将下生时。于天众中说如斯法。

诸比丘。菩萨说是诸法明门之时。于彼会中八万四千天子发阿耨多罗三藐三菩提心。三万二千天子得无生法忍。三万六千那由他天子。于诸法中远尘离垢得法眼净。兜率诸天皆散妙花积至于膝。诸比丘。菩萨又欲令诸天众深心欢喜而说颂曰。

菩萨将下生　　处于兜率宫
诫彼诸天众　　唯当莫放逸
今汝心所乐　　微妙宝庄严
从于净业因　　致斯众妙果
是故应思报　　无令业消歇
沉沦恶趣中　　备受无边苦
我所示汝法　　应生尊重心
自励勤修行　　当获无为乐
贪欲皆无常　　虚假犹如梦
如幻如阳炎　　如电如聚沫
贪欲无厌足　　如渴饮碱水
若得出世智　　乃可为知足
天女共相娱　　譬如集戏场
同会城邑中　　暂聚便离散
有为非常伴　　亦非亲善友
唯除离垢行　　无有恒随逐
汝应共和合　　慈悲利益心
精求诸善法　　终当除热恼
常念佛法僧　　勤心莫放逸
施戒多闻忍　　一切皆圆满
如理观诸法　　因缘和合生
无常及苦空　　无主亦无我
观我有神力　　辩才智慧等
净业不放逸　　多闻持戒成
我修多闻戒　　汝等应随学
施戒及调伏　　慈心莫放逸
依义勿着言　　如言而奉行
坚固勤修习　　利益诸群生
常宜自知罪　　勿复观他过
不作非自成　　彼作非我受
当思过去劫　　流转生死苦
常行邪妄道　　生死乖涅槃
汝今离众难　　生天遇善友
又闻最胜法　　灭除诸贪妄
弃憍慢贡高　　调柔行质直
应勤修正道　　决定证涅槃
当以智慧灯　　销灭愚痴暗
以胜金刚智　　破烦恼随眠
我得无边法　　当为汝宣说
如是无边法　　汝岂能尽行
我当证菩提　　方洒甘露雨
汝心若清净　　我当授胜法
