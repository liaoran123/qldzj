
佛告诸比丘。冬节过已。于春分中毗舍佉月。丛林花叶鲜泽可爱。不寒不热。氏宿合时三界胜人。观察天下白月圆净。而弗沙星正与月合。菩萨是时从兜率天宫没。入于母胎。为白象形。六牙具足。其牙金色首有红光。形相诸根悉皆圆满。正念了知。于母右胁降神而入。圣后是时安隐睡眠。即于梦中见如斯事。尔时世尊。欲重宣此义。而说偈言。

胜人托生为白象　　皎洁如雪具六牙
鼻足姝妙首红光　　支节相状皆圆满
降身右胁如游戏　　佛母因斯极欢喜
未曾得见及未闻　　身心安隐如禅定

尔时圣后身心遍喜。即于座上以众妙宝庄严其身。无数婇女恭敬围绕。下于胜殿诣无忧园。到彼园已。遣信白输檀王言。要欲相见。王宜暂来。王闻是信心甚欢喜。从宝座起。与诸臣佐及诸眷属。前后翊从诣无忧园。既至园门举体皆重。不能前进。而说偈言。

忆昔赴强敌　　身犹不为重
今者忽如是　　此变当问谁

时净居天子。于虚空中现其半身。为输檀王。而说颂曰。

菩萨大威德　　下于兜率宫
托在圣后胎　　为王之太子
众行皆圆满　　人天所恭敬
具慈悲福慧　　灌顶当受职

时输檀王闻是偈已。合掌稽首作如是言。我今见此希有之事。于是入见圣后。自除憍慢。前问圣后欲何所求。惟愿为说。尔时圣后。以偈答曰。

我于睡梦中　　见象如白银
光色超日月　　身相甚严净
六牙有威势　　难坏如金刚
支体甚坚好　　来入于我腹
尔后多瑞相　　愿王今善听
我见三千界　　弘敞广严饰
每于寝寐时　　诸天来赞我
贪嗔等烦恼　　结使皆销灭
我心寂静乐　　如在禅定中
宜唤占梦人　　明解围陀论
善闲八耀法　　能辨吉凶者
速召彼人来　　为我解斯梦
时王闻此语　　即召占梦人
而语彼人言　　宜占圣后梦
圣后时告彼　　己所梦因缘
汝既称善占　　吾今为汝说
我梦象如雪　　踰于日月光
威势有六牙　　支体甚严好
妙色极光净　　坚密如金刚
来入我腹中　　我梦如是事
其人闻圣后　　说所梦因缘
皆曰无不利　　斯梦甚为吉
种族当兴盛　　必生胜相子
在家作轮王　　威力统所化
出家成佛道　　哀愍诸世间
当洒甘露法　　为天人所敬

时输檀王。闻婆罗门解梦因缘。心甚欢喜。即以上妙衣服种种美食。而赐与之令归本处。佛告诸比丘。时输檀王。于四城门四衢道中。为菩萨故设大施会。须食与食。须衣与衣。乃至香花卧具田宅骑乘一切所求。皆悉给与。王时念言。于何宫殿安置圣后。令得无忧欢乐而住。时四天王来至王所。作如是言。惟愿大王善自安隐勿思此事。我与菩萨取妙宫殿。时天帝释即来王所。而说偈言。

护世宫为劣　　不堪圣后居
忉利有胜殿　　持来奉菩萨

时夜摩天子。复来王所。而说偈言。

我有胜妙殿　　超过忉利宫
在彼夜摩天　　今持奉菩萨

兜率天子。复来王所。而说偈言。

兜率妙天宫　　菩萨本居止
是为最殊胜　　还持奉菩萨

化乐天子。复来王所。而说偈言。

我有宝宫殿　　随心所化生
庄严甚奇妙　　愿以奉菩萨

他化自在天子。复来王所。而说偈言。

我有妙宫殿　　超过诸欲天
众宝所庄严　　清净悦心意
光明甚奇耀　　周匝散香花
愿以安圣后　　持来奉菩萨

佛告诸比丘。是时欲界诸天子等。为供养故。各各赍彼所有宫殿来至输檀王宫。其王亦为菩萨造妙宫殿。绮饰精丽人间所无。尔时菩萨以大严三昧威神力故。令彼一切诸宫殿中。悉现摩耶圣后之身。皆有菩萨。于母右胁结加趺坐。诸天子等各各自谓。菩萨之母惟住我宫。尔时世尊。重说偈言。

大严三昧　　神化难思
诸天悦豫　　父王欢喜

说是经时。会中有诸天子生如是念。四天王天闻此人间污秽不净。况乎此上三十三天乃至兜率诸大天耶。云何菩萨世间之宝。最胜清净殊妙香洁。乃舍兜率处在人间。于母胎中经于十月。尔时阿难承佛威神。长跪合掌而白佛言。世尊。女人之身多诸欲恶。云何如来为菩萨时。乃舍兜率处于母胎右胁而住。佛告阿难。菩萨昔在母胎。不为不净之所染污。恒处宝殿严净第一。如是宝殿为欲见不。当示于汝。阿难白佛言。世尊。愿垂显示。令诸见者皆生欢喜。尔时如来即以神力。令娑婆世界主梵天王与六十百千亿梵天。下阎浮提来诣佛所。恭敬稽首。右绕三匝却住一面。尔时世尊。知而故问梵天王言。我昔为菩萨时。在胎十月。所居宝殿今为所在。汝可持来。梵天王言。今在梵世。时娑婆世界主。稽首作礼忽然不现。于刹那顷升于梵宫。告妙梵天子言。汝宜次第下至三十三天。高声唱言。今日梵王。欲将如来处胎之时所居宝殿还至佛所。若欲见者宜可速来。尔时梵王。即持菩萨之殿置梵殿中。其梵殿量纵广正等三百由旬。而与八万四千拘胝梵天恭敬围绕。从于梵世下阎浮提。是时欲界无量诸天。皆悉云集于如来所。以天妙衣种种伎乐花鬘妙香天庄严具而为供养。时天帝释乃至他化自在。永不能睹菩萨之殿。虽审观之亦不能见。时四天王问帝释言。我等作何方便能睹斯殿。帝释报言。当请如来乃得见耳。时天帝释与四天王。稽首请佛。是时大梵天王先与诸梵。捧菩萨殿置于佛前。其殿三重周匝莹饰。皆以牛头栴檀天香所成。其香一分价直三千大千世界。光明照耀。以天众宝而严饰之。床座器物皆称菩萨。微妙绮丽人天所无。惟除菩萨旋螺之相。大梵天王所著天服。至菩萨座犹如水渍钦婆罗衣。其三殿内周匝皆有净妙天花。其殿坚牢不可沮坏。凡所触近皆生妙乐。如迦邻陀衣。欲界一切诸天宫殿。悉现菩萨宝殿之中。

佛告诸比丘。菩萨入胎之夜。下从水际涌出莲花。穿过地轮上至梵世。纵广正等六十八洛叉由旬。如此莲花无能见者。除诸如来并诸菩萨及大梵天王。于三千大千世界之中。所有清净殊胜美味。犹如甘露现此花中。大梵天王以毗琉璃器。盛此净妙甘露之味。奉上菩萨。菩萨于是受而食之。比丘当知。世间众生。无有能食如是甘露之味。惟除十地究竟最后身菩萨方能食耳。诸比丘。菩萨以何善根而感斯味。由昔长夜行菩萨道时。能以医药救济病苦。所有欲愿皆令满足。一切恐惧能施无畏。又以上妙花果供养如来及佛塔庙。一切圣众父母尊长。如是施已然后自受。由斯福报感大梵王每持甘露之味而以奉献于宝殿内。上妙衣服诸庄严具种种器物。菩萨本愿力故随意能现。阿难。一切菩萨将入胎时。于母右胁先有如是宝庄严殿。然后从兜率天宫降神入胎。于此殿中结加趺坐。阿难。十方世界一切摩耶圣后。皆于梦中见白象来。释提桓因及四天王。二十八夜叉大将。皆悉随从而卫护之。复有四天女。一名邬佉梨。二名侔佉梨。三名幢至。四名有光。亦与眷属常来卫护。

尔时菩萨处母胎中。身相光明。犹如夜暗于山顶上然大火炬。亦如真金在琉璃中。光明洞照普遍世界。四大天王二十八夜叉大将与其眷属。每于晨朝恭敬供养。皆见菩萨安慰问讯。徐举右手指座令坐。为其说法示教利喜得未曾有。若欲去时。菩萨徐举右手使之而去。顶礼围绕辞退而去。释提桓因与三十三天。每于中时恭敬供养。为听法故皆见菩萨安慰问讯。徐举右手指座令坐。为其说法示教利喜得未曾有。若欲去时。菩萨徐举右手使之而去。顶礼围绕辞退而去。娑婆世界主大梵天王。每于申时与无量百千梵众天子恭敬供养。为听法故皆见菩萨安慰问讯。徐举右手指座令坐。为其说法示教利喜。生欢喜心得未曾有。若欲去时。菩萨徐举右手使之而去。顶礼围绕辞退而去。阿难。东西南北四维上下。周遍十方无量百千诸菩萨众。于日入时恭敬供养。为听法故而来至此。尔时菩萨化作庄严师子之座。令诸菩萨各坐其上。互相问答辩析上乘。此等诸来大菩萨众。惟是同行同乘之所能睹摩耶圣后亦不能见。阿难。菩萨处胎之时。不令圣后身觉沉重及诸苦逼。柔软轻安怡怿欢畅。无有贪欲嗔恚愚痴热恼之患。亦无欲觉恚觉害觉。亦无冷热饥渴惛惑罪垢散乱。亦无不可意色及声香味触一切恶境。亦无恶梦。亦无女人贪诳谄曲嫉妒诸烦恼过。具足受持清净禁戒行十善道。不于他人而生欲心。亦无他人能于圣后而生欲想。于迦毗罗城及诸聚落并余国土。所有男女若童男若童女。或为鬼神之所著者。见菩萨母皆自痊愈。或有众生得种种病。风黄痰气。盲聋哑痹。牙齿龋痛。瘰疬白癞。痟渴癫眩。瘿疖疮[病-丙+盤]。种种诸病。见菩萨母舒手摩顶。自然销除。设有众生得如是病。不获亲来见菩萨母。圣后尔时折草为筹而以赐之。才执筹时所有病苦皆得销散平复如本。圣后若观菩萨之时。见于腹中右胁而住。如明镜中睹诸色像。欢喜和悦身心泰然。阿难。菩萨处胎之时。诸天常奏天乐雨众天花。供养菩萨。是时国界宁静景候调和。人民安乐好行恩惠。诸释种子皆悉弃恶修习善事。于诸节会游戏园林。受胜妙乐欢娱怡畅。时输檀王随顺法行不乐世荣。捐弃国务如苦行者。阿难。菩萨处母胎中神力现化成就如是。

尔时世尊告阿难言。汝等当观佛在胎时所居宝庄严殿。阿难言。唯然世尊。愿为显示世尊尔时即为阿难释提桓因及四护世并。余天人。显示如来处胎之时宝庄之殿。皆大欢喜得未曾有生清净心。作是现已。大梵天王还持宝殿。归于梵世。佛告诸比丘。菩萨处胎之时。已能化导三十六那由他天人令住三乘。尔时世尊。欲重宣此义。而说偈言。

最上胜人初入胎　　大地山林皆震动
金色净光销恶趣　　一切天人咸喜悦
为欲成此大法王　　示现胎中宝严殿
导师所居之宝殿　　栴檀妙香极严饰
此香一分之价直　　等彼三千界珍宝
下方涌出大莲花　　其花高至于梵世
花中所承甘露味　　梵王持以献菩萨
世间一切诸群生　　无有能销一滴味
惟除最后身菩萨　　方能致斯甘露食
积劫所集福威力　　服者身心得清净
帝释梵王四护世　　稽首供养于导师
奉事顶礼闻妙法　　欢喜右绕而辞去
如是十方菩萨众　　亦复因斯乐法来
坐于光明众宝床　　闻大乘法生欢喜
各恣言谈两相顾　　无量称扬还本国
四方男子及女人　　为彼鬼魅所缠缚
露首袒体心狂乱　　若见佛母皆除愈
所有黄痰与癫癞　　盲聋喑哑种种疾
佛母舒手摩其顶　　众病应时得销散
或有困笃在远方　　折草作筹而惠之
筹至病者寻平复　　世间无不蒙众祐
由法医王在腹中　　苦恼众生尽安乐
圣后自观菩萨体　　犹如空中见明月
形相微妙甚端严　　欢喜悦乐心安住
无复贪嗔痴所扰　　亦无爱欲嫉妒害
不为饥渴寒热侵　　身心静然离众恼
人天上下更相见　　音乐不鼓而自鸣
国土清宁甚安隐　　眷属欣豫同无患
龙天由斯降时泽　　草木花果尽敷荣
惠施一切之所须　　王宫七日雨珍宝
是时无有贫乏者　　犹如帝释欢喜园
王修法行持净戒　　虽处堂殿如林野
由此圣后怀菩萨　　每入后宫亲慰问
