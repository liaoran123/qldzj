
尔时佛告诸比丘。菩萨处胎满足十月将欲生时。输檀王宫先现三十二种瑞相。一者一切大树含花将发。二者诸池沼中优钵罗花。拘物头华。波头摩华。芬陀利华。皆悉含蕊。三者诸小华丛吐而未舒。四者自然而有八行宝树。五者二万宝藏从地踊出。六者于王宫内自生宝牙。七者地中复出无量宝瓶。满中香油。八者从雪山中无量师子之子来绕迦毗罗城。欢跃震吼各守城门。九者彼诸师子亦不娆害一切人民。十者五百白象之子。来自雪山至王殿前。十一者有无量天诸婴孩忽然而现。婇女怀抱婉转游戏。十二者有诸龙女出现半身。手持微妙诸宝璎珞于空而住。十三者有十千天女。各持孔雀羽扇现于空中。十四者有十千宝瓶。盛满香水泛以众华。现于虚空旋绕迦毗罗城。十五者有十千天女。各捧宝瓶现虚空中。十六者有十千天女。各各执持幢幡宝盖现虚空中。十七者无量天诸婇女持天乐器。现虚空中而未击奏。十八者一切香风皆未飘拂蔼然而住。十九者江河诸水湛而不流。二十者日月宫殿及诸星辰皆不运行。二十一者弗沙之星将与月合。二十二者王宫殿堂自然宝网弥覆其上。二十三者一切灯炬皆悉无色。二十四者一切楼阁殿堂台榭之上。忽然皆有摩尼珠宝严饰垂悬。二十五者众宝库藏忽然自开。二十六者恶禽怪兽皆不出声。二十七者于虚空中。演妙音词唱言善生善生。二十八者一切人间所作事业皆悉停息。二十九者高下之地悉皆平正。三十者所有街衢巷陌游从道路。自然柔软散花严饰。三十一者一切孕妇产生无难皆获安隐。三十二者娑罗树神出现半身合掌恭敬。先现如此三十二种瑞相。

尔时摩耶圣后。以菩萨威神力故。即知菩萨将欲诞生。于夜初分诣输檀王。而说偈言。

大王听我今所请　　久思诣彼龙毗园
于我不怀嫌妒心　　愿得速往暂游观
大王精勤思惟法　　修诸苦行多疲倦
自我怀此清净人　　处在宫中亦已久
树木蓊郁初荣茂　　今时正可玩园林
节物方春甚佳美　　与诸婇女相娱乐
众鸟和鸣似歌颂　　飞花处处皆盈满
惟愿大王速垂敕　　及时游彼好园苑
王闻圣后斯语已　　欣然即敕诸臣佐
速严妙好诸辇舆　　龙毗尼园亦庄严
又宜驾被二万象　　色类白雪形似山
摩尼珠宝耀其体　　真金线网弥其上
象王皆悉六牙备　　两边交垂以珍铎
又取二万骏捷马　　朱骢白质如银雪
勒以金鞍宝铃网　　其马迅疾如风驰
二万胜兵皆勇健　　能伏怨敌堪营卫
各擐甲胄及干戈　　并执斗轮将罥索
圣后所乘诸辇舆　　摩尼杂宝间庄严
又以车载众珍馔　　于上覆之微妙帊
又部车兵勇健者　　被甲执持诸器仗
又驾无量诸车乘　　载以珍琦众杂宝
又以无边诸妙宝　　周匝雕莹龙毗园
又以珠宝并绮缯　　校饰园中好林树
处处皆以名华散　　犹如帝释欢喜园
汝等种种严办讫　　即宜速疾来报我
群臣既承王敕已　　寻时具物皆营办
奏言福寿最胜王　　如所教敕皆已集
王闻是事心欢喜　　寻便入合敕内人
若能爱乐随我者　　汝等应当尽严饰
香熏缯彩袨衣服　　柔软微妙令心喜
珠佩璎珞自严身　　各持百千众乐器
琴瑟箫笛箜篌等　　鼓吹当令出妙音
天人男女若闻者　　皆使爱乐生欢喜
圣后所坐宝车舆　　无令异人得亲近
诸婇女等为执御　　一切恶相皆除屏
四兵总集王门首　　隐隐如闻海浪声
圣后初出宫门已　　咸唱吉祥微妙颂
辇舆王宫自雕饰　　宝铃宝铎振和音
然后百千诸天人　　于上安施师子座
车中傍罗四宝树　　枝叶花果皆荣茂
复有瑞鸟声和雅　　缤纷翻舞而翔集
幢幡盖网天衣服　　高耸围绕遍庄严
诸天婇女在虚空　　以欢喜心而赞叹
圣后是时升宝乘　　三千世界六种动
帝释净除于道路　　护世四王来御车
大梵天王为前导　　而以屏除诸恶相
无量百千诸天众　　恭敬顶礼而瞻仰
见是天众来营从　　父王心生大欣喜
念言圣后所怀妊　　必定应是天中天
既为护世四天王　　帝释梵王诸天众
广设无边大供养　　由此定当得成佛
无有三界诸众生　　堪受如斯供养者
设令释梵及诸龙　　四护世等受斯供
不堪任故当首碎　　或因斯供便命终
唯有最胜天中天　　堪受人天妙供养

佛告诸比丘。时有八万四千象兵马兵车兵步兵。皆悉端正勇健无敌。被以甲胄种种庄严。执持器仗护卫圣后。六万释种婇女翊从围绕。王之眷属若长若幼恭敬卫护。又有六万王之婇女。作倡伎乐种种歌舞。又有八万四千诸天童女。八万四千龙女。八万四千乾闼婆女。八万四千紧那罗女。八万四千阿修罗女。如是等皆以众宝而自庄严。作众伎乐歌舞赞咏。翊从佛母往龙毗尼园。以好香水遍洒其地。散以天花。园中草木若时非时。枝叶花果悉皆荣熟。庄严殊胜犹如帝释欢喜之园。尔时圣后既到园已。游历详观至波叉宝树。其树枝叶蓊郁鲜润。天花人花周匝开敷。微风吹动香气芬馥。又以杂彩摩尼珠宝而严饰之。树下周遍地平如掌。所出众草其色青绀如孔雀尾。能生乐触如迦邻陀衣。过去无量诸佛之母。亦皆来坐此宝树下。是时百千净居天子其心寂静。或垂辫发。或着宝冠。至此树下围绕圣后。欢喜顶礼奏天伎乐而赞叹之。即以菩萨威神。其树枝干风靡而下。于是稽首礼圣后足。

尔时圣后放身光明。如空中电。仰观于树。即以右手攀树东枝。频申欠呿。端严而立。是时欲界六万百千诸天婇女。至圣后所承事供养。比丘当知。菩萨住胎成就如上种种功德神通变现。满足十月。从母右胁安详而生。正念正知而无染着。

佛告诸比丘。是时帝释及娑婆世界主梵天王。恭敬尊重曲躬而前。一心正念即以两手。覆憍奢耶衣。承捧菩萨其事已毕。即将菩萨处胎之时所居宝殿还于梵宫。

尔时菩萨既诞生已观察四方。犹如师子及大丈夫。安详瞻顾。比丘当知。菩萨于多生中积集善根。是时即得清净天眼。观见一切三千大千世界。国土城邑及诸众生。所有心行皆悉了知。如是知已。而复观察是诸众生。所有戒定智慧及诸善根与我等不。乃见十方三千大千世界。无一众生与我等者。

尔时菩萨善自思惟称量正念。不假扶持即便自能东行七步。所下足处皆生莲华。菩萨是时无有怖畏。亦无謇讷。作如是言。我得一切善法。当为众生说之。

又于南方而行七步。作如是言。我于天人应受供养。

又于西方而行七步。作如是言。我于世间最尊最胜。此即是我最后边身。尽生老病死。

又于北方而行七步。作如是言。我当于一切众生中。为无上上。

又于下方而行七步。作如是言。我当降伏一切魔军又灭地狱诸猛火等所有苦具。施大法云雨大法雨。当令众生尽受安乐。

又于上方而行七步。作如是言。我当为一切众生之所瞻仰。菩萨说是语时。其声普闻一切三千大千世界。比丘当知。菩萨于多生中积集善根。于最后生得阿耨多罗三藐三菩提。法尔如是神通变化。

比丘当知。是时一切众生欢喜踊跃大地震动。而诸众生无有恐怖。三千大千世界所有非时药木。皆悉荣茂。于虚空中出妙音声。降微细雨。及雨种种天诸花香。真珠璎珞上妙衣服缤纷徐坠。又扇和畅微妙香风。能生清净柔软乐触。无云无雾无烟无尘及以暗冥。于虚空中而闻清彻和雅梵音。称叹菩萨诸功德法。尔时菩萨放大光明。无量百千种种异色。遍满三千大千世界。一切众生遇斯光者。身心安隐快乐无极。一切日月诸大梵王帝释护世及余天人。所有光明皆悉不现。

是时一切众生。远贪恚痴忧悲惊恐。亦离不善诸恶罪障。所有病苦众生皆得痊除。饥渴众生皆得饱满。颠狂醉乱皆得惺悟。诸根缺减皆得圆满。贫者得财。系者解脱。地狱众生皆蒙休息。畜生众生无相害心。饿鬼众生皆得饱满。

佛告诸比丘。菩萨于阿僧祇百千拘胝那由他劫。修诸善行精进力故。初生之时即能十方各行七步。一切诸佛如来威加此。地化为金刚。菩萨游践得无陷裂。是时世界中间幽冥之处。悉皆大明。其中众生各得相见。又于此时。诸天音乐出微妙声。雨众天花末香熏香。花鬘珍宝诸庄严具上妙衣服。如云而下。一切众生皆得上妙安隐快乐。菩萨出现世间最尊最胜。所有功德入不思议。若欲广说穷劫不尽。尔时阿难从座而起。偏袒右肩右膝着地。合掌恭敬而白佛言。世尊。如来为菩萨时。尚能成就如是胜希有事。何况得成阿耨多罗三藐三菩提。

佛告阿难。未来世中有诸比丘。不能修习身戒心慧。愚痴无智憍慢贡高。掉举心乱不遵法律。多所贪求不信正法。具沙门垢相似沙门。如是比丘。若闻菩萨清净入胎。不能信受。乃复共聚撗生诽谤。作如是言。菩萨处胎居母右胁。虽不为彼脓血所污。何能有此大功德耶。如是愚人。既不能知菩萨积集功德。亦不能知菩萨示现入胎。而有如是殊胜清净无量功德。哀愍众生出现于世。阿难。诸佛如来出现于世。不于天上而成正觉转妙法轮。但于人间示现成佛。何以故。若于天上成阿耨多罗三藐三菩提者。人中众生咸作是念。我既非天何能堪任修习佛道。便生退屈。由是义故。但于人间成阿耨多罗三藐三菩提。然彼愚痴法贼之辈。而于菩萨不思议事。不能了知。撗生诽谤妄为忆度。阿难。愚痴之人尚不信佛有无量德。何况能信菩萨神通。如是比丘耽着利养及以名闻。沉溺罪垢。阿难白佛言。世尊。当来之世。若有如是愚痴下劣之人。诽谤此经得几所罪当生何处。佛告阿难。若未来世有如是等诸恶比丘。诽谤此经。积集众罪离沙门法。阿难。譬如有人灭佛菩提。毁呰十方三世诸佛。其所获罪宁为多不。阿难言。甚多世尊。佛告阿难。若有众生诽谤如斯大乘经典。其所获罪与此人等。尔时阿难闻是语已。身毛为竖。唱如是言。南无佛陀。南无佛陀。我闻彼人行如是恶。身心迷闷。佛告阿难。若有众生灭佛菩提。其人由此恶行因故。当堕阿鼻大地狱中。阿难。于未来世。有比丘比丘尼优婆塞优婆夷。诽谤如斯大乘经典。其人命终定堕阿鼻大地狱中。阿难。汝于如来功德不应限量。所以者何。如来功德甚深广大难可测故。阿难。若复有人闻此经典。信受爱乐生欢喜心。如是等人即得净命获大利益。其人一生为不唐捐。已修善行已得真实。离三恶道当成佛子。已得深信堪受供养。于诸圣贤心生清净。亦当决除一切魔网。而能出于生死旷野。拔忧恼箭。善知归依获胜妙乐。如是等人甚为希有。堪作世间无上福田。何以故。诸佛之法甚深难信而能信故阿难当知。是人非少善根而得成就如是之信。何以故。诸佛如来曾与彼人。于多生中为善知识。阿难。若有众生。于佛世尊虽未得见。但闻名字即生信喜。或复有人不闻佛名。得见如来便生信喜。或复有人虽得见闻不生信喜。或复有人若闻若见皆生信喜。阿难。除不信喜。当知是人于多生中。皆蒙如来为善知识。其人功德与如来等。即为如来成就度脱而摄受之。阿难。我昔修菩萨道时。诸有众生来至我所。我皆摄受施其无畏。汝等今者。应生净信精勤修习。汝所应作悉已开显。亦为汝等拔憍慢箭。阿难。譬如有人久别亲友。过百由旬冒远寻之。得与相见暂解离念尚生欢喜。何况曾得值佛种诸善根。今复觐佛得为亲友。而不喜耶。阿难当知。未来诸佛皆作是念。此诸人等已得过去如来为善知识。今复值我。我与是人亦为亲友心生欢喜。譬如有人见亲友时心生欢喜。见友之友亦生欢喜。阿难。若有众生于此经典少分生信。我以是人付未来佛。彼佛亦当作如是念。此等众生是我亲友。如其所愿当令满足。譬如有人多诸亲友。唯生一子心甚怜念。其人不久病欲命终。唤其所亲付是爱子。其友受付念如己子。佛亦如是。未来诸佛皆是亲友。以是众生付未来佛。阿难。我今开悟于汝。汝应于此深生净信当勤修习。

佛告诸比丘菩萨生时无量百千拘胝那由他天诸婇女。以天妙花涂香末香花鬘衣服众庄严具。散圣后上如云而下。尔时世尊说是偈言。

将生离垢光　　天女有六万
咸出妙歌颂　　赞叹菩萨母
皆于圣后前　　欢喜作是言
愿勿怀忧恼　　我等堪供养
尊生出三界　　无上大医王
草木花叶敷　　人天尽恭敬
大地六种动　　名闻遍十方
如是最胜人　　圣后今生彼
虚空诸乐器　　不鼓而自鸣
百千净居天　　归命生欢喜
今者圣人出　　为世作津梁
四王释梵等　　及余诸天众
曲躬尽围绕　　咸生欢喜心
彼人中师子　　当出母右胁
光明极清净　　晖耀如金山
释梵手承捧　　震动百千界
三恶趣众生　　离苦皆安乐
天衣及天花　　遍满于虚空
诸佛精进力　　此地为金刚
导师所下足　　瑞莲随步起
周行七步时　　演妙梵音声
我为大医王　　能除生死病
我于世间中　　为最尊最胜
梵释诸天等　　在于虚空中
以手捧香水　　灌洒于菩萨
龙王下二水　　冷暖极调和
诸天以香水　　洗浴于菩萨
三千大千界　　一切皆震动
诸天持白盖　　并执素璎绋
遍覆于虚空　　皆以宝庄严
持种种供具　　供养人师子
有报输檀王　　王生众相子
增长于王族　　从王种姓生
当作转轮王　　统领四天下
应知释种中　　时生五百子
一切皆勇健　　力如那罗延
复有报王言　　婢仆各八百
马生二万驹　　牛生六万犊
象子有二万　　四方诸国王
同时皆庆贺　　其数亦二万
诸王咸款附　　稽首而白言
善哉最胜王　　我愿为僮仆
象王金网饰　　欢跃至王宫
牛有种种色　　端正甚可爱
骏马如珂雪　　骢尾皆金色
增显大王族　　王应自往观
所有众吉祥　　皆因菩萨力
天人见功德　　咸生欢喜心
发愿求菩提　　速登无上果

佛告诸比丘。菩萨生已。输檀王倍复增上而行法行。见来求者一切施与。诸族姓中同于是时生二万女。诸女之中。耶输陀罗而为上首。又诸仆使及青衣等。所生男女数各八百。于诸男中车匿为最。骏马生驹其数二万。于诸马中干陟为上。生白象子数亦二万。四百拘胝类洲之中。菩提树牙。是时初生名阿说他。于四洲中生栴檀林。于迦毗罗城四边。自然出现五百园苑。五千宝藏从地踊出。如上所说一切事物。所司部录拟供菩萨。是时输檀王与诸眷属聚会。作是念言。我子生已。一切事物皆悉增长成就。我当与子名萨婆悉达多。即以种种衣服饮食。庆贺菩萨此名。

佛告诸比丘。菩萨生已。圣母右胁平复如故于一井中出三种泉。浴菩萨母。又于池中出妙香油。圣后涂身。有五百千天诸婇女。各执宝瓶持好香油。至圣后所而慰问言。安隐生子愿无上损。复有五百千天诸婇女。各各执持上妙涂香。涂圣后身。而慰问言。安隐生子愿无上损。复有五百千天女。各各执持上妙天衣。为供养菩萨故。问圣后言。安隐生子愿无上损。复有五百千天诸婇女。各各执持宝庄严具。为供养菩萨故。问圣后言。安隐生子愿无上损。又有五百千天诸婇女。各各执持上妙音乐鼓吹弦歌。为供养菩萨故。问圣后言。安隐生子愿无上损。此阎浮提一切外道五通神仙。乘空至于输檀王所。而白王言。王生福德之子。吉祥无量种族增盛。

佛告诸比丘。菩萨生已于龙毗尼园。七日七夜。人天击奏种种微妙音乐。而以供养尊重赞叹。复以种种上妙饮食。施设一切。释种亲族。皆悉集会赞言吉祥。悉行惠施作诸功德。供养三万二千名闻胜智诸婆罗门。随其所须皆令满足。梵王帝释。化作端正摩那婆身。于众会中坐第一座。而演吉祥微妙赞叹。

佛告诸比丘。菩萨生已。摩醯首罗告净居天子言。菩萨已于百千阿僧祇拘胝那由他劫。修习布施持戒忍辱精进禅定智慧方便多闻。成就大慈大悲大喜大舍。心常希求利益一切。已于过去诸佛深种善根。从波而生。以百福相而自严饰。勇猛决定。习诸善行降伏魔怨。已能成就清净妙愿。名大智幢。于三千大千世界中。为大导师。天人供养积集福德。增长意乐。远离生老病死。能尽边际。能于甘蔗上族中生。不久得阿耨多罗三藐三菩提觉悟世间。我与汝等可共往彼。供养恭敬尊重赞叹。及为断除诸余天子憍慢掉举故。令彼诸天于长夜中获利益故。得安乐故。证菩提故。又欲见输檀王。赞叹吉祥庆贺种族宣说菩萨定当成佛。

尔时摩醯首罗天子。与十二百千天众围绕。光明赫奕照迦毗罗城。诣输檀王宫。顶礼菩萨绕百千匝。恭敬捧持。庆贺输檀王言。大王应大欢喜。何以故。王之太子相好庄严。于一切世间天人之中。色相光明道德名称悉皆殊胜。大王。如是菩萨。决定当得阿耨多罗三藐三菩提。如是诸比丘。摩醯首罗与净居天子。设大供养。宣说菩萨定得作佛。还归本处。

佛告诸比丘。菩萨初生满七日已。摩耶圣后。即便命终。生三十三天。过七日已。菩萨还迦毗罗城。所有仪式庄严殊胜。倍过圣后。往龙毗尼园。百千拘胝有五百千天女。皆捧宝瓶盛以香水。五百千婇女。持孔雀羽扇次第而行。五百千婇女。香水洒地导前而行。五百千天女。于前执彗扫地而行。五百千婇女。以种种璎珞庄严其身次第而行。五百千天女。执宝花鬘次第而行。五百千婇女。持众宝具次第而行。五百千婆罗门。执诸宝铃咏吉祥音次第而行。二万大象种种庄严次第而行。八万宝车幢幡幰盖。庄严微妙翊从而行。四万步兵悉被甲胄。皆操仪仗陪列而行。又有色界尊胜诸天。执持拘胝百千那由他宝幢幡盖。于虚空中供养而行。又有欲界诸天。执持拘胝百千那由他宝幢幡盖。于虚空中供养而行。又有欲界诸天。以种种天诸宝具。庄严菩萨之车。又有二万诸天婇女。为菩萨御。是时人天婇女罗列而行。天无所嫌人无所羡。此由菩萨威神力故。

佛告诸比丘。是时迦毗罗城五百释种。各造宫殿合掌恭敬。稽首请输檀王言。善哉善哉。一切成利。愿天中天幸我宫殿。愿最上导师幸我宫殿。愿欢喜悦乐者幸我宫殿。愿好名称幸我宫殿。愿普遍眼幸我宫殿。愿无等等幸我宫殿。愿功德光明具相庄严者幸我宫殿。由是赞叹成利因缘故。名菩萨为萨婆悉达多。

于是输檀王愍诸释意。即将菩萨入诸释宫。经于四月。方得周遍。然后乃将菩萨归于自宫。于自宫中有一大殿。名宝庄严。菩萨居彼殿已。时输檀王召诸亲族长德耆年。凡预国姻皆悉来集。而告之言。我子婴孩早丧其母。乳哺之寄今当付谁。谁能影护使得存活。谁能慈心为我瞻视。谁能养育令渐长大。谁能怜抚如爱己子。时有五百释氏之妇。前白王言。我能养育王之太子。诸释耆旧咸作是言。汝等年少色盛心举。不堪依时养育太子。摩诃波阇波提。亲则姨母有慈有惠。唯此一人堪能养育。是诸释种皆共和合。请摩诃波阇波提。为养育主。时输檀王躬抱菩萨。付于姨母而告之言。善来夫人当为其母。摩诃波阇波提奉王敕已。命三十二养育之母。八母抱持。八母乳哺八母洗浴。八母游戏养育菩萨。譬如白月从初一日至十五日清净圆满。亦如尼拘陀树植彼膏腴沃壤之地。渐渐增长。

佛告诸比丘。时输檀王又与释种共集议论。我此太子为作转轮圣王。为当出家成佛道也。时有五通神仙名阿斯陀与外族那罗童子。居雪山中。见菩萨生时有无量希奇之瑞。又闻虚空诸天赞言佛出于世。又见空中雨种种香花种种衣服。人天往来欢喜踊跃。即以天眼周遍观察。见迦毗罗城输檀王太子。福德光明照曜世间。成就三十二大人相。见此事已。告那罗童子言。汝应当知。阎浮提内迦毗罗城。输檀王太子福德光明。普照十方世间之中。此为大宝。三十二相庄严其身。若在家者。当为转轮圣王王四天下。成就七宝具足千子。统领大地尽海边际。以法御物。不假刀兵自然降伏。若出家者。当得成佛不由他悟。为天人师名称普闻利益一切。我今与汝当往瞻礼。时阿斯陀仙与那罗童子。犹如雁王翔空而至。摄其神足步入王城。诣输檀王宫立于门下。告守门者。汝可入通有阿斯陀来造于王。时守门人往到王所。而白王言。大王。门有仙人名阿斯陀。愿得亲谒王闻是已。扫拭宫殿安施妙座。引仙人入。仙人既至咒愿王言。吉祥尊贵愿增寿命。以法为王。王于是时。以种种香花供养仙人。延其就座。仙人坐已。王言。大仙。恒思顶礼未果所愿。不审今者从何而至。仙言。大王。闻有圣子我欲见之。故来此耳。王言。我子适睡请待须臾。仙言。如是正士自性觉悟本无眠睡。比丘当知。菩萨是时念仙人故。从睡而寤。王自抱持授与仙人。仙人跪捧周遍观察。见菩萨身。具足相好超过梵王释提桓因护世四王。光明照曜踰百千日。既见是已。即起合掌恭敬顶礼。种种称扬叹未曾有。斯大丈夫出现于世。右绕三匝捧持菩萨。作是思惟。今当有佛出兴于世。自恨衰老不值如来。常处长夜恒迷正法。于是悲啼懊恼歔欷哽咽。时输檀王见阿斯陀仙如是哀感。不能自胜。王及姨母一切眷属皆悉啼泣。白仙人言。我子初生之时已召相师占问善否。皆大欢喜以为奇特。今者大仙。悲泪如是。我等眷属非无疑心。吉凶之事愿为我说。时阿斯陀仙扪泪而言。惟愿大王勿怀忧虑。我今哀叹无有异情。自伤年老死时将至。不闻正法不睹佛兴。大王当知无量众生被烦恼火之所烧害佛当能洒甘露法雨为灭除之。无量众生行于邪见旷野之中。佛当能示涅槃清净之道。无量众生系在烦恼牢狱。佛当能宥使得解脱。无量众生闭于生死不能自出。佛当能与开方便门。无量众生为烦恼箭之所中伤。佛当能拔令免斯苦。大王。如优昙花时时一现诸佛如来出兴于世亦复如是。我今所恨不见此时。自惟失祐是故悲耳。大王。若人值佛坐菩提座降伏魔怨转于法轮。当知是人必获胜果。大王。乃有无量众生。值佛出世奉持正教。得阿罗汉。我恨彼时不预斯事。是故悲耳。大王。如韦陀论中所记。王之太子必定不作转轮圣王。何以故。三十二大人相极明了故。王言。何等名为三十二相。仙言。三十二相者。一者顶有肉髻。二者螺发右旋其色青绀。三者额广平正。四者眉间毫相白如珂雪。五者睫如牛王。六者目绀青色。七者有四十齿齐而光洁。八者齿密而不疏。九者齿白如军图花。十者梵音声。十一味中得上味。十二舌软薄。十三颊如师子。十四两肩圆满。十五身量七肘。十六前分如师子王臆。十七四牙皎白。十八肤体柔软细滑紫磨金色。十九身体正直。二十垂手过膝。二十一身分圆满如尼拘陀树。二十二一一毛孔皆生一毛。二十三身毛右旋上靡。二十四阴藏隐密。二十五髀佣长。二十六腨如伊尼鹿王。二十七足跟圆正足指纤长。二十八足趺隆起。二十九手足柔软细滑。三十手足指皆网鞔。三十一手足掌中各有轮相毂辋圆备。千辐具足光明照耀。三十二足下平正周遍案地。大王。王之圣子具此三十二大人之相。分明显著。如是之相唯诸佛有。非轮王有。大王圣子。复有八十种好。不合在家作转轮王。必当出家得成佛道。王言。大仙。何者名为八十种好。仙言。八十种好者。一者手足指甲皆悉高起。二者指甲如赤铜。三者指甲润泽。四者手文润泽。五者手文理深。六者手文分明显著。七者手文端细。八者手足不曲。九者手指纤长。十者手指圆满。十一者手指端渐细。十二手指不曲。十三筋脉不露。十四踝不现。十五足下平。十六足跟圆正。十七唇色赤好如频婆果。十八声不粗犷。十九舌柔软色如赤铜。二十声如雷音清畅和雅。二十一诸根具足。二十二臂纤长。二十三身清净严好。二十四身体柔软。二十五身体平正。二十六身无缺减。二十七身渐纤直。二十八身不动摇。二十九身分相称。三十膝轮圆满。三十一身轻妙。三十二身有光明。三十三身无斜曲。三十四脐深。三十五脐不偏。三十六齐称位。三十七齐清净。三十八身端严。三十九身极净遍发光明破诸冥瞑。四十者行如象王。四十一游步如师子王。四十二行如牛王。四十三行如鹅王。四十四行顺右。四十五腹圆满。四十六腹妙好。四十七腹不偏曲。四十八腹相不现。四十九身无黑子。五十者牙圆正。五十一齿白齐密。五十二四牙均等。五十三鼻高修直。五十四两目明净。五十五目无垢秽。五十六目美妙。五十七目修广。五十八目端正。五十九目如青莲。六十者眉纤而长。六十一见者皆生喜。六十二眉色青绀。六十三眉端渐细。六十四两眉头微相接连。六十五颊相平满。六十六颊无缺减。六十七颊无过恶。六十八身不缺减无所讥嫌。六十九诸根寂然。七十者眉间毫相光白鲜洁。七十一额广平正。七十二头顶圆满。七十三发美黑七十四发细软。七十五发不乱。七十六发香洁。七十七发润泽。七十八发有五卍字。七十九发彩螺旋。八十者发有难陀越多吉轮鱼相。大王。此是圣子八十种好。若人成就如是八十种好。不应在家必当出家得阿耨多罗三藐三菩提。时输檀王闻阿斯陀仙如是语已。身心泰然欢喜踊跃。从座而起顶礼菩萨。而说偈言。

汝为帝释诸天人　　一切恭敬稽首礼
及为一切诸神仙　　皆来恭敬而尊重
为诸世间之塔庙　　故我顶礼自在王

诸比丘。输檀王。为阿斯陀仙及那罗童子。施设种种饮食上妙衣服。右绕顶礼。时阿斯陀仙抚那罗童子左肩。乘虚而去。是时仙人语童子言。不久有佛出兴于世。汝当往诣求请出家于长夜中得大利益。
