
尔时佛告诸比丘。车匿奉菩萨教。安慰大王及摩诃波阇波提。耶输陀罗。诸释种等令离忧恼。为欲饶益诸众生故。剃除须发。向猎师边。以憍奢耶衣贸易袈裟清净法服。于是诣鞞留梵志苦行女人所。时彼女人。奉请菩萨明日设斋。既受请已。次往波头摩梵志苦行女人所。时彼女人。亦请菩萨明日设斋。既受请已。复往利婆陀梵行仙人所。时彼仙人。亦请菩萨明日设斋。既受请已。复往光明调伏二仙人所。其仙亦请菩萨明日设斋。诸比丘菩萨。次第至毗舍离城。城傍有仙。名阿罗逻。与三百弟子俱。常为弟子说无所有处定。时彼仙人遥见菩萨心生希有。告诸弟子。汝等应观是胜上人。诸弟子等白仙人言。我见是人形貌端正。昔所未有为从何来。比丘我于尔时问阿罗逻言。汝所证法可得闻乎。今欲修行愿为我说。仙言。瞿昙。我所证法甚深微妙。若能学者当为宣说令得修习。若有清信善男子。受我教者。皆得成就无所有处微妙之定。诸比丘我闻仙人所说作是念言。我今自有精进念定乐欲信慧。独在一处常勤修习心无放逸。必证彼仙所得之法。于是精勤修习心不厌倦。经于少时皆已得证。既得定已往仙人所作如是言。大仙。汝唯证此更有余法。仙言。瞿昙。我唯得此更无余法。菩萨报言。如是之法我已现证。仙言。以我所证汝亦能证。我之与汝宜应共住教授弟子。诸比丘。是时仙人甚相尊重。即以最上微妙供具供养于我。诸学徒中以我一人为其等侣。比丘我时思惟仙人所说非能尽苦。何法能为离苦之因。即于彼时出毗舍离城渐次游行。往摩伽陀国王舍大城。入灵鹫山独住一处。常为无量百千诸天之所守护。晨旦着衣执持应器。从温泉门入王舍城次第乞食。行步详雅诸根寂然。观前五肘心无散乱。城中诸人见菩萨来心生希有。咸作是言。此是何人。为是山神。为是梵王。为是帝释。为是四天王耶。尔时世尊。而说偈言。

菩萨清净身　　光明无有量
威仪悉具足　　心静极调柔
处在灵鹫山　　自守出家法
于彼晨朝时　　着衣持钵已
调伏身心故　　入城而乞食
身如融金聚　　相好以庄严
路傍若男女　　观者无厌足
城中居民辈　　见是胜人来
皆生希有心　　奔驰竞瞻仰
斯人甚奇特　　今从何所来
有诸婇女等　　咸升妙楼阁
于彼窗牖间　　窥望不暂舍
街衢尽充满　　阛阓悉空虚
弃舍所作业　　俱来候菩萨
有人遽往告　　频婆娑罗王
今有梵天来　　入城而乞食
复有作是言　　或是天帝释
夜摩兜率天　　化乐他化主
四天及日月　　或是罗睺等
鞞留质多罗　　薄离诸天众
复有白王言　　此是灵山神
大王应当知　　王今获大利
时王闻此语　　心生大喜悦
自陟高楼上　　遥观菩萨身
相好甚端严　　譬如真金聚
王因敕左右　　奉献菩萨食
并遣寻所住　　随逐而观之
使者随菩萨　　见往灵鹫山
归来白大王　　具陈所见事
王闻是事已　　益增希有心
于彼晨朝时　　严驾躬亲谒
遥睹岩石中　　光相极清净
威容甚严好　　不动若须弥
屏除诸侍从　　徒步而前进
顶礼菩萨足　　种种慰问已
而白菩萨言　　大士从何来
乡邑在何处　　父母为是谁
为是婆罗门　　为是刹帝利
或是诸仙圣　　仁者如实说
菩萨答王言　　我父输檀王
居住雪山下　　城名迦毗罗
人民甚安乐　　为求无上道
是故今出家　　王重稽首言
仁今盛少年　　容颜甚端正
应受五欲乐　　何为乃行乞
我当舍此国　　与汝共治之
今者幸相见　　中心甚欣喜
愿得作亲友　　共莅于王位
何为乐独处　　空山林野中
菩萨于是时　　以柔软音句
徐答大王言　　我今甚不恋
世间诸荣位　　欲求寂灭故
舍之而出家　　况乃于王国
而复生贪羡　　譬如娑竭龙
大海为宫室　　岂复于牛迹
而生爱着心　　大王应当知
五欲无边过　　能令堕地狱
饿鬼及畜生　　智者当远之
弃舍如涕唾　　欲如果熟已
将坠自不久　　又如空中云
须臾而变灭　　如风驶飘鼓
无时而暂停　　若着五欲者
即失解脱乐　　谁有智慧士
而求大苦因　　若人未得欲
贪火极炽然　　若已得之者
转复无厌足　　得已爱别离
便生大苦恼　　天上微妙乐
人中殊胜果　　假使世间人
尽受二种报　　心亦未知足
得此更求余　　譬如热乏人
渴逼饮碱水　　五欲亦如是
悕求无息时　　常在生死中
轮转恒无际　　若有智慧者
必净摄诸根　　证无漏圣道
尔乃名知足　　王今应观身
无常不坚固　　九孔恒流溢
众苦作机关　　我虽受五欲
而不生贪着　　为求寂灭乐
是故今出家　　频婆娑罗言
善哉大导师　　我本臣事汝
汝是帝王子　　能弃五欲荣
我今劝俗利　　必获无量罪
唯愿大慈悲　　哀愍舍我过
当于此境界　　证得佛菩提
愿使不我遗　　我当获大利
于是从座起　　顶礼菩萨足
百千众围绕　　还返于自宫
菩萨调伏心　　为世间依止
随益而去住　　当往尼连河
