
尔时佛告诸比丘。菩萨澡浴身体。复食乳糜气力平全。方欲往诣十六功德之地菩提树下。为欲降伏彼魔怨故。以大人相西面而行。所谓徐徐安隐而行。容止美好如虹霓而行。雅步闲详如须弥山巍巍而行。不匆遽行。不迟慢行。不沉重行。不轻躁行。不浊乱行。离垢而行。清净而行。无过失行。无愚痴行。无染着行。如师子王行。如龙王行。如那罗延行。不触地行。千辐轮相印文而行。足指网鞔甲如赤铜照地而行。震动大地而行。如山相击出大音声而行。坑坎堆阜自然平正而行。足下光明照罪众生归于善趣而行。所践之地皆生莲花而行。随顺过去诸佛就师子座而行。心如金刚不可沮坏而行。闭诸恶趣开诸善门而行。安乐一切众生而行。销灭魔力而行。摧诸邪论而行。除断无明翳障而行。绝生死翅羽而行。映蔽释梵护世自在天王而行。于三千大千世界唯我独尊而行。自证圣道不由他悟而行。将证一切智而行。念慧相应而行。欲除生老病死而行。方趣寂灭离垢不死无畏向涅槃城而行。

尔时菩萨正念向彼菩提之树直视行。时便有如是无量威仪。时有风天雨天。从尼连河至菩提树。周遍扫洒尽令严净。又雨无量殊胜香华遍覆其地。于三千大千世界。所有大小诸树皆悉低枝向菩提树。三千大千世界须弥山等。大小诸山皆悉低峰向菩提树。欲界诸天子等。各散种种微妙香花。一一妙花纵广一拘卢舍以为花台。复现广路修远无际。于路左右七宝栏楯皆悉严好。其量高下如七多罗树。众宝幡盖处处庄严。复化七宝多罗之树。一一树间络以金绳。于其绳上皆悬珍铎。明珠琉璃间厕其中。其树两间有七宝池。于彼池内金沙遍布香水盈满。优钵罗花。拘勿头花。波头摩花。芬陀利花。如是等花充满池中。其池四边七宝阶道。周匝庄严。于其阶道则有迦陵频伽。凫雁鸳鸯命命诸鸟出和雅音。有八万四千天诸婇女。以众香水洒于前路。复有八万四千天诸婇女散众天花。一一树下复有众宝妙台。是诸台上各有八万四千天诸婇女。皆捧宝器盛妙栴檀沉水之香。复有五千天诸婇女。奏天伎乐歌舞颂叹出和雅音。

佛告诸比丘。菩萨诣菩提树时。其身普放无量光明。又遍震动无边刹土。复有无量百千诸天奏天伎乐。于虚空中雨众天花。又雨无量百千天妙衣服。复有无量象马牛等围绕菩萨。发声哮吼其音和畅。又有无量鹦鹉舍利拘抧罗鸟。迦陵频伽。凫雁鸳鸯孔雀翡翠共命诸鸟。翻翔围绕出和雅音。菩萨往菩提场时。有如是等无量希有吉祥之相。

佛告诸比丘。菩萨将欲坐菩提座。其夜三千大千世界主大梵天王。告诸梵众作如是言。仁者当知。菩萨摩诃萨被精进甲。智慧坚固心不劬劳。成就一切菩萨之行。通达一切波罗蜜门。于一切菩萨地得大自在。获诸菩萨清净意乐。一切众生诸根利钝皆悉了知。住于如来秘密之藏超诸魔境。一切善法皆能自觉。不由他人而得觉悟。为诸如来大神通力之所护念。当为众生说解脱道。亦为众生作大商主。摧伏一切诸魔军众。于三千大千世界之中。唯佛独尊为大医王。调和法药救众生苦为大法王。以智慧明照于十方建大法幢。不为世间八法所染。犹如莲花不着于水。能积无量真实法宝。犹如大海蕴诸奇珍。怨亲平等如须弥山安住不动。心意清净如摩尼珠离诸垢秽。于三千大千世界得大自在。菩萨摩诃萨以如是等无量功德诣菩提场。为欲降伏众魔怨故。成阿耨多罗三藐三菩提故。欲圆满十力四无所畏十八不共佛法故。转正法轮故。为欲震大师子吼故。施大法雨令诸众生得满足故。令诸众生得清净法眼故。令诸外道息诤论故。欲使本愿得圆满故。于一切法得自在故。仁者。汝等应当发心往诣亲近供养。即说偈言。

无量百千劫　　具慈悲喜舍
禅定智慧通　　于今证涅槃
若欲远三恶　　及离于八难
受天妙乐报　　乃至得涅槃
应持上供具　　供养于菩萨
六年修苦行　　欲诣菩提场
三千世界主　　释梵及日月
一切无与等　　见者咸欢悦
降伏诸魔军　　必当成正觉
身相三十二　　最胜自庄严
梵音甚清彻　　心净离诸过
或有人乐欲　　上生于梵世
或有人乐欲　　证得声闻果
或有人乐欲　　得成辟支佛
或有人乐欲　　当获无上果
如是诸人等　　应供养导师

佛告诸比丘。时大梵天王为供养菩萨故。以神通力令三千大千世界皆悉清净。除诸砂卤瓦砾荆棘。地平如掌无有丘墟。以金银琉璃砗磲马瑙珊瑚虎魄真珠等宝而严饰之。又遍三千大千世界生诸瑞草青绿右旋柔软可爱如迦陵陀衣。又诸巨海变为平地。亦不娆彼鱼鳖鼋鼍水性之属。所有十方刹土梵王帝释护世四王。咸见此间三千大千世界如是严净。各于本土皆悉庄严遥申供养。又十方无边刹土一切菩萨为供养故。以超过人天殊胜供具。各于本国而申供养。皆见无边世界如一佛土。诸须弥山铁围山间幽冥之处。日月威光所不能及。咸见菩萨光明普照。

有十六天子。守护此菩提之场。是诸天子皆证无生法忍及得阿惟越致。其名曰转进天子。无胜天子。施与天子。爱敬天子。勇力天子。善住天子。持地天子。作光天子。无垢天子。法自在天子。法幢天子。所行吉祥天子。无障碍天子。大庄严天子。清净戒香天子。莲花光明天子。如是等天子。各化四万八十由旬。广设无量宝庄严具。其地四边皆有七重宝路。一一宝路皆悉行列宝多罗树。一一树间金绳交络。垂诸宝铃覆以宝网。阎浮檀金以为莲花遍满于地。一一花上各以七宝而严饰之。复烧种种上妙天香。十方世界人天之中。所有妙树悉于中现。又十方世界一切水陆。胜妙香花悉于中现。又十方世界诸佛菩萨。各于本土现无量资粮广博严饰福德智慧菩提道场。如是种种事业皆悉现于此道场中。

佛告诸比丘。十六天子见如是等神通瑞相种种庄严踊跃欢喜。天龙夜叉。乾闼婆。阿修罗。迦娄罗。紧那罗。摩睺罗伽等。见此道场叹未曾有。各想自宫犹如塳墓。皆有无量赞述功德。复有四护菩提树神。一名毗留薄瞿。二名苏摩那。三名乌珠钵底。四名帝珠。各以神力变菩提树。高广严好各长八十多罗之树。根茎枝叶花果茂盛。端正可爱庄严无比见者欢喜。踰于帝释欢喜园中波利质多罗树拘鞞罗树。菩萨所坐成菩提处。则三千大千世界之中心也。此树下地纯以金刚所成不可沮坏。

佛告诸比丘。菩萨欲往菩提树时。放大光明遍照无边无量世界。地狱众生皆得离苦。饿鬼众生皆得饱满。畜生众生慈心相向。诸根不具众生皆得具足。病苦众生皆得痊愈。怖畏众生皆得安乐。狱囚众生皆得释然。贫穷众生皆得财宝。烦恼众生皆得解脱。饥渴众生皆得饮食。怀孕众生皆得免难。羸瘦众生皆得充健。而于此时。无一众生为贪恚痴之所逼恼。人天不死亦不受胎。是时一切众生更相慈愍生利益心。如父如母如姊如妹如兄如弟。尔时世尊欲重宣此义。而说偈言。

地狱痛苦逼　　一切皆休息
畜生相食啖　　各各起慈心
八难皆闭塞　　三恶悉空静
光明所照处　　咸受微妙乐
眼耳鼻舌等　　诸根不完具
皆悉得具足　　烦恼所扰者
便得大安乐　　狂乱得正念
贫贱得富贵　　病苦得痊除
禁囚得解脱　　一切无忿竞
展转起慈心　　如父母爱子
菩萨光明网　　遍满于十方
普照恒沙界　　映蔽无边土
铁围大铁围　　及余诸山等
皆悉不复现　　变为一佛刹
以众宝所成　　严饰甚微妙
由光照烛故　　一切如观掌
如是等庄严　　为供养菩萨
护菩提场神　　有十六天子
面八十由旬　　现种种严饰
菩萨大威力　　面八十由旬
亦现无边刹　　各各皆严净
天龙八部众　　睹如是事已
还自思本宫　　而生塳墓想
咸起奇特心　　颂叹诸功德
善哉福难思　　乃感如斯果
匪唯身语意　　起如是庄严
以本愿力故　　一切皆成就
随诸众生业　　皆悉得满足
四护菩提神　　严饰菩提树
胜过欢喜园　　帝释殊妙林
此神所严饰　　端正甚可爱
一切天人等　　称赞无穷已

佛告诸比丘。菩萨清净光明普照世界。灭除一切众生烦恼。遇斯光者皆生欣喜。此光又照迦利龙王宫。时彼龙王遇斯光明。于龙众中而说偈言。

过去三佛皆已现　　智慧光明真金色
于是还睹无垢光　　由斯定有佛兴世
其光清净踰日月　　非萤非烛星电等
亦非梵释阿修罗　　一切威光所能及
我以先业行不善　　所处宫殿常昏暗
恒雨热沙以烧身　　自念长时受斯苦
忽遇光明如日照　　身心清凉遍欢喜
亿劫修行众行者　　今时定坐菩提场
我与汝等诸亲眷　　衣服香花并伎乐
及以种种庄严具　　供养利益世间者

佛告诸比丘。龙王尔时与其眷属。欢喜踊跃瞻顾四方。乃见菩萨身相巍巍如须弥山。梵释四王龙神八部。皆悉围绕心大欢喜。头面礼足恭敬尊重即以种种香花衣服璎珞。作众伎乐供养菩萨。合掌曲躬以偈赞曰。

面净如满月　　世间大导师
我昔值诸佛　　瑞相皆如是
今尊破魔已　　行当证菩提
曾于过去劫　　广修内外施
持戒及忍辱　　精进禅智慧
方便大慈悲　　愿力喜舍等
以是诸功德　　当得成佛道
一切诸丛林　　低枝礼佛树
有千吉祥瓶　　围绕在虚空
众鸟吐和音　　翻翔竞随逐
身色真金光　　遍照于十方
恶趣停苦恼　　世间蒙快乐
尊今于三界　　定为大导师
梵王及帝释　　欲色诸天子
咸舍微妙乐　　皆来申供养
尊今于世间　　必为大医王
凡是所游践　　莲华随步起
尊今于世间　　必为应供者
导师坐道场　　无量拘胝数
一切魔军众　　皆当自摧伏
日月可堕落　　须弥可崩坏
若未得菩提　　终不可移动
愿我与眷属　　得舍此龙身
功德自庄严　　当往菩提座

说是偈已。其龙王妃名曰金光。与无量龙女恭敬围绕。持众宝盖衣服璎珞人天妙花。复持宝器盛众名香。奏诸伎乐说是妙偈。赞菩萨曰。

能断贪嗔痴　　世间诸过患
渡生死海者　　故我今顶礼
尊为大医王　　善拔烦恼箭
众生未调伏　　而当调伏之
众生处世间　　恒为烦恼覆
尊当以慧日　　照之令得除
世间无依怙　　今当得依怙
而于虚空中　　雨种种衣食
诸天龙神等　　皆生欢喜心
辩才大导师　　愿速坐道场
降伏众魔怨　　当成无上道
似昔诸如来　　所证菩提法
无量劫修习　　利益诸群生
愿速坐道场　　证无上菩提

佛告诸比丘。菩萨尔时作是思惟。古昔诸佛坐于何座。证阿耨多罗三藐三菩提。作是念时。即知过去诸佛皆坐净草而成正觉。是时净居天子知菩萨心白菩萨言。如是如是。过去诸佛欲证菩提皆坐净草。尔时菩萨复自思惟。谁能与我如是净草。时释提桓因即变其身。为刈草人在菩萨右。不近不远持草而立。其草青绀如孔雀尾柔软可爱。如迦尸迦衣宛转右旋香气芬馥。

尔时菩萨既见化人执斯妙草。渐向其所徐而问之。汝名字谁。其人答曰。我名吉祥。菩萨思惟我今欲求自身吉祥。复欲令他而得吉祥。人名吉祥于我前立。我今定证阿耨多罗三藐三菩提。

尔时菩萨欲从化人而求浮草出是语。时梵声微妙所谓真实声。周正声。清亮声。和润声。流美声。善导声。不謇声。不涩声。不破声。柔软声。憺雅声。分析声。顺耳声。合意声。如迦陵频伽声。如命命鸟声。如殷雷声。如海波声。如山崩声。如天赞声。如梵天声。如师子声。如龙王声。如象王声。不急疾声。不迟缓声。解脱之声。无染着声。依义之声。应时之声。宣说八千万亿法门之声。顺一切诸佛法声。菩萨以此美妙之声。语化人言。仁者汝能与我净草以不。于是颂曰。

吉祥汝今时　　宜速施净草
我当坐是草　　降伏彼魔军
若证寂灭法　　即得无上道
我为菩提故　　无量劫修行
施戒精进忍　　禅定智慧力
解脱与意乐　　福德及神通
缘彼诸行故　　今得圆满果
若施我净草　　获无量福德
因施净草故　　必当成导师
吉祥闻此言　　心生大欢喜
手持净妙草　　住于菩萨前
即以欢喜心　　而白菩萨言
若以施草故　　能获大菩提
幸先授菩提　　然后受净草
菩萨报吉祥　　非唯施净草
即获大菩提　　应修无量德
方蒙诸佛记　　吉祥汝应知
菩提不妄授　　菩提可妄授
我当以菩提　　授一切众生
吉祥汝应知　　我证菩提已
分布诸世间　　汝当于我所
听受甘露法　　菩萨受净草
往诣菩提场　　举足欲行时
其地大震动　　诸天龙神等
皆生欢喜心　　恭敬合掌言
菩萨于今者　　必降伏众魔
定获甘露法　　证于无上道

佛告诸比丘。菩萨向菩提场时。无量菩萨并诸天众各各庄饰菩提之树。其菩提树有八万四千。一一皆愿菩萨坐其树下。得阿耨多罗三藐三菩提。其菩提树。或有高显殊特。百千由旬纯花所成。或有菩提树高显殊特。二亿由旬。纯香所成。或有菩提树高显殊特。百千由旬纯以栴檀所成。或有菩提树高显殊特。五亿由旬纯以缯彩所成。或有菩提树高显殊特。十亿由旬纯以珠宝所成。或有菩提树高显殊特。百亿由旬纯以七宝所成。如是八万四千菩提之树。一一树下各随色类敷师子座。或有师子之座以花庄严。或有师子之座以香庄严。或有师子之座以栴檀庄严。或有师子之座以珠宝庄严。或有师子之座以杂宝庄严。

佛告诸比丘。尔时菩萨示现取草周遍敷设如师子王。具足势力。精进坚固无诸过失。贵盛自在智慧觉悟有大名称降伏众魔摧诸外道。具足如是种种功德。将证菩提而面向东。于净草上结加趺坐。端身正念发大誓言。

我今若不证　　无上大菩提
宁可碎是身　　终不起此座

尔时菩萨升菩提座。即证方广神通游戏大严之定。得是定已。现身各各坐彼师子之座。一一身上皆具众妙相好庄严。其余菩萨并诸天人各各皆谓。菩萨独坐其座。又由定力。能令地狱。饿鬼畜生。阎罗王界。及诸人天。皆见菩萨坐菩提座。
