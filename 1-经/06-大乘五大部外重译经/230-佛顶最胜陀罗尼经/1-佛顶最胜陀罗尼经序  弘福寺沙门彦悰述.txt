
夫业理绵微。二乘不足臻其极。神宰恍惚。十地未易暨其深。则知赋命交加。罕言于孔宣父。报应丛杂。冥昧于太史公。是以先笑后号。鹯雀祥而莫准。始凶终吉。乘谷妖而弗验。或倚或伏之说。柱下庶欲照其几。为祸为福之谈。塞上仅可邻其次。若乃采缘洞业索果明因。俦絜大于百家。孰有京于十力。故能息善住之万恶。杜阎摩之圆户。转凡阶圣。引短成修。比宋景之退法星。犹蔕介于三舍。偶鲁阳之挥落日。故龃龉于再中。何只庇托延祺见闻招赖。恧神香于异域。耻灵草于琼田。若斯而已哉。乃将轻埃附而九恼祛。清吹猎而三障殄。皎镜齐光于日宝。晖焕比丽于天金。虽事若反掌而乘机显妙。奚可以常人之耳目。拟议大圣之希夷者焉。此经以仪凤四年正月五日。朝散郎行鸿胪寺典客令杜行顗。与宁远将军度婆等。奉诏译进。时有庙讳国讳皆隐而避之。即世尊为圣尊。世界为生界。大势为大趣。救治为救除之类是也。上读讫谓行顗曰。既是圣言不须避讳。杜时奉诏以正属有故而寝焉。无几。

敕中天法师地婆诃罗。于东西二京太原弘福寺等传译法宝。而杜每充其选。余时又参末席。杜尝谓余曰。弟子庸材不闲文体。屈师据敕删正。亦愿依文笔削。余辞以不敏。载涉暄寒。荏苒之间此君长逝。余叹惋流涕思其若人。又惧寝彼鸿恩乖于贝牒。因请沙门道成等十人。屈天竺法师再详幽趣。庶临文不讳。上奉皇私。曲尽方言。下符流便。故乃具表曲委陈诸始末。俾夫披览之土无猜此教焉。于时永淳元年五月二十三日也。
