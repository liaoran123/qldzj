
如是我闻。一时佛在鸡喇斯山。与无央数菩萨众俱。尔时观自在菩萨摩诃萨。从座而起整理衣服。长跪合掌前白佛言。世尊。我有大莲华峰金刚秘密无障碍如意轮陀罗尼明三昧耶。能于一切胜福事业。所求皆得如意成就。如来大慈许我说者。我当承佛神力。广为饶益一切有情意愿故说。世尊是陀罗尼明。有大威神如天意树。为诸明仙雨大宝雨。所欲皆得等摩尼珠。能满一切有情一切胜愿。唯希如来慈哀加持。尔时世尊告观自在菩萨摩诃萨言。善哉善哉汝以大悲。为诸有情故发是问。我已加持听汝无碍说示如意轮陀罗尼明。

尔时观自在菩萨摩诃萨。承佛告旨顾及眷属。即起合掌修敬顶礼。绕佛三匝还坐本座。以欢喜心。谛观会众熙怡微笑。即说根本陀罗尼明曰。

娜谟啰怛(二合)娜(奴可切上下并同音)怛(二合)啰野耶(一)　娜么阿(去音)唎(二合)耶(二)　嚩(无可切)嚧枳谛湿(二合)嚩(同上音)啰耶(三)　菩提萨埵耶(四)　摩诃萨埵耶(五)　摩诃迦(居逻切下同音)噜抳迦耶(六)　怛侄(宁也切)他(去音)(七)　唵(喉中抬声引呼之)(八)　斫羯啰襪(无遏切二合)　啰底振跢么抳(九)　摩诃钵头(途邑切)谜(十)　噜噜(十一)　底瑟侘(魑贾切)(十二)　入嚩(无可切二合)攞(十三)　阿(去音)迦唎沙(疏下切)野(十四)　虎(二合)吽(十五)  柿吒(十六)　莎(去音二合)嚩(同上音)诃(引十七)

大心陀罗尼明曰

唵(同去音呼)(一)　钵头(同上音)么(二)　振跢么抳(三)　摩诃入(二合)嚩(同上音)攞(四)　虎(二合)吽(五)

小心陀罗尼明曰

唵(同上呼)(一)　嚩(同上音)　啰娜钵头(同上音)谜(二)　虎(二合)吽(三)

尔时观自在菩萨摩诃萨。说此陀罗尼明时。大地山林六返震动。一切天宫龙宫药叉宫。罗刹宫乾闼婆宫。阿素落宫迦楼罗宫。紧那罗宫摩呼罗伽宫。皆大震动。种种诸恶大力鬼神毗那夜迦。作障碍者皆大战悚。诸魔宫殿普大火起。是中魔王及魔眷属生大怖惧。一切鄙恶龙女神女。鬼女药叉女。罗刹女乾闼婆女。阿素落女迦楼罗女。紧那罗女摩呼罗伽女。一时惶怖闷乱躄地。一切地狱皆自门开。是中一切罪报有情皆得解脱。尽生天界受胜安乐。

尔时诸天各持天诸种种殊胜安悉牛头栴檀。沉水末香涂香烧香。奇妙天花众宝璎珞。钗珰环钏宝盖头冠。天诸衣服一切饰具。于虚空中缤纷散雨。供养如来及会大众。满虚空际起种种色云。于其云中无量天乐不鼓自鸣。出不思议和雅音声供养如来。见闻听者住慈忍力。如斯神变皆是观自在菩萨摩诃萨秘密如意轮陀罗尼咒神力所致。

尔时世尊出迦陵频伽美妙梵声。说深妙偈赞观自在菩萨摩诃萨曰。

善哉善哉善男子　　汝能愍念诸有情
说是如意陀罗尼　　拯济有情大胜益
令信受者销诸罪　　当超三界证菩提
随方若有修持者　　世出世愿皆圆满

尔时世尊说斯偈已。复告观自在菩萨摩诃萨言。善男子汝当重为一切有情。说斯神通陀罗尼咒受持法要。令当有情获大善利。
