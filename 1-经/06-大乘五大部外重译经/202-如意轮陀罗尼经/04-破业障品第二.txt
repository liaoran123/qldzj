
尔时观自在菩萨摩诃萨。又白佛言世尊。若有比丘比丘尼优婆塞优婆夷童男童女。于此生身求大功德现报之者。当于昼夜依法精勤。修持此如意轮陀罗尼咒。不假占择日月吉宿。亦不一日二日断食。亦不沐浴亦不作坛。着常衣服明水洒净。如常斋食作成就法。当于昼夜居净室中面东趺坐。想观自在身。相好圆满如日初出。放大光明坐莲花上。对在目前诵念不乱。烧沉水香运心供养。恭敬礼拜随心所办。香花供献而不断绝。六时时别一千八十遍。相续不绝。一一字诵满三落叉(梵云一洛叉此云十万数)由住瑜伽观法诵念。所有过现五无间罪。极恶业障自然消灭。当见种种诸大善梦。当知此则罪灭之相。圣观自在加被护念。由斯善根百千事业。举心诵念一切所为悉得成就。一切诸明神通威力。无能及此如意轮陀罗尼明神通力者。所以者何。是陀罗尼若有能信受持之者。过现造积四重五逆十恶罪障。应堕阿毗地狱之者悉能消灭。若一日二日三日四日。乃至七日热病风病。癀病痰病蛊毒厌祷。疔疮疥癞癫痫风痒。头鼻眼耳唇舌牙齿。咽喉胸胁心腹腰背。手足支节一切疾病。种种灾厄魍魉鬼神。由经诵念皆得除灭。一切药叉啰刹毗那夜迦。恶神鬼等悉不能害。刀兵水火恶风雷雹。王难贼难怨仇等难不相横害。一切恶相鲜福之业。恶星变怪皆自消灭。蚖蛇蝮蝎守宫蜘蛛。师子虎狼一切恶兽亦不相害。若有军阵斗战官事诤讼。由明成就皆得解脱。若常五更诵此陀罗尼一千八十遍者。如上诸事皆得解脱自在如意。若能每日六时时别。诵此陀罗尼一千八十遍者。圣观自在梦觉现身。住是人前告言善男子勿怖。欲求何愿一切施汝。或见阿弥陀佛。或见极乐世界。宫殿楼阁庄严之事。或见极乐世界菩萨会众。或见十方一切诸佛菩萨大众一切集会。或见圣观自在所住补陀落山七宝宫殿。或见自身内外清净。或见国王大臣恭敬供养。或见自身过世所造一切罪障皆得消灭。当知斯人当舍命后不受胎生。莲花化生身相端好。着天衣服而自庄饰。生生之处识宿命智乃至菩提。更不堕于三恶道中。恒与一切诸佛菩萨。同一生处住不退地。
