
尔时世尊赞观自在菩萨摩诃萨言。善哉善哉大慈悲者。能善说此如意轮陀罗尼明。是法于赡部洲。利乐成熟一切有情菩提善根。若有有情发心。于此如意轮陀罗尼明。读诵受持恒不间者。则此生中。证见色寂圆照神通游戏智三昧耶。非但现世得大福利。亦于当生获大功德。是故一切天龙八部。皆应敬护如事火天。我以持此明者付嘱于汝。常勤加护。念斯明者得其证验。见信汝身我已随喜。尔时观自在菩萨摩诃萨。白佛言。世尊。我于无量劫来以大悲力。受如来教付嘱有情。常随拥护与其效验。唯佛证知为于有情。说此如意轮陀罗尼明。若受持者依课诵持。得愿满足证成不难。承佛神力得作如是救苦有情。尔时圣观自在菩萨摩诃萨说此经已。一切大众皆大欢喜信受奉行。
