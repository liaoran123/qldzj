
尔时观自在菩萨摩诃萨。复白佛言。世尊。是陀罗尼明护摩法。饶益有情成就一切最胜之法。破诸盖障止诸怨敌。一切毗那夜迦不相障恼。一切人民见皆欢喜。于清净处方量三肘净治涂地。当中圆一肘深半肘穿火炉坑。瞿摩夷黄土泥如法摩拭。白栴檀木长二把半。截之炉中累烧。等分以稻谷花白芥子沉水香和酥蜜乳酪。于五更时护摩一千八十遍。五无间罪一切业障一时消灭。若经七日作护摩者。寿命无夭出诸重罪得身清净。若二七日作护摩者。福寿增越国王王子辅相人民。见其爱敬如事火天。若三七日作护摩者。三十三天释提桓因。并诸天众日月天子。皆来拥护与诸愿满。四天王神持明仙众并诸眷属。皆来拥护与其效验。执金刚菩萨与大胜愿。圣观自在当现其身。授加大愿随意满足。令世人民皆当敬伏。若天亢旱以白芥子和酥。三日三夜如法护摩则降甘雨。若多霖雨取护摩灰。仰观空中明一百八遍。上散空中其雨即晴。若灾风雹雨卒暴起时。用护摩灰明一百八遍。望向散之风雹即止。若常依法诵念明者。威德神力而无所畏如那罗延。舍此身后即生西方极乐世界。随所生处常识宿命。乃至菩提不堕恶道。

世尊此如意轮陀罗尼明。无量功德踰海无极。若比丘比丘尼优婆塞优婆夷童男童女。能依斯法不生疑惑。书写读诵常受持者。心有忆持一切事业。皆尽如意得大威德。时诸四部信男信女皆悉爱敬。持明仙王与诸仙众冥密守护。加祐福事自然成办。得大尊贵恭敬供养。一切财宝真珠摩尼。金银琉璃珂贝璧玉。衣服乐具而皆丰足。获大福植诸愿满故。是持明者得斯吉祥如意悉地勿轻泄人。所获神力永无退失。世尊此如意轮陀罗尼明印明。威神如是甚为希有。或净不净能成有情。心寂法海入诸三昧。神道游戏住佛菩提。以斯因缘我以大悲成熟有情。唯希如来加持覆护。
