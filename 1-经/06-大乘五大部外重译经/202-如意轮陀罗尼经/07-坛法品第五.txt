
尔时观自在菩萨摩诃萨。复白佛言。世尊。是秘密如意轮陀罗尼大曼茶罗印三昧耶。成就世间三种药法。令世人民见闻欢喜而相爱敬。当候太阴太阳蚀时。预二七日于闲静处。方量四肘或复五肘。或复八肘随自力能。如法掘地除去恶土瓦石骨木。以净黄土培筑平填。初瞿摩夷涂次黄土泥涂。次香泥涂精细泥饰。分为二院。内院当心画三十二叶开敷莲花。于花台上画如意轮圣观自在菩萨。面西结加趺坐。颜貌熙怡身金色相。首戴宝冠冠有化佛。菩萨左手执开莲花。当其台上画如意宝珠。右手作说法相。天诸衣服珠珰环钏。七宝璎珞种种庄严。身放众光。东面画圆满意愿明王。左画白衣观世音母菩萨。北面画大势至菩萨。左画多罗菩萨。西面画马头观世音明王。左画一髻罗刹女。南面画四面观世音明王。左画毗俱胝菩萨。是等菩萨宝冠珠璎耳珰环钏。天诸衣服种种庄严。坐莲花上半加趺坐。外院东面画天帝释。左右画诸天众围绕。南面画焰魔王(即阎罗大王也)左右画诸鬼母众围绕。西面画水天王。左右画难陀龙王乌波难驮龙王及诸龙王众围绕。北面画多闻天王。左右画诸药叉众围绕。东南面画火天神。左右画苦行仙众围绕。西南面画罗刹王。左右画诸罗刹众围绕。西北面画风天王。左右画风天众围绕。东北面画大自在天王。左右画宫槃茶鬼众围绕。又东面画日天子。左右画七星天众围绕。又西面画月天子。左右画七星天众围绕。又西面画地天神。左右画诸药叉神围绕。又东面画大梵天王。左右画诸梵众天围绕。又西面画阿素落王。左右画阿素洛仆从围绕。又西门画始缚(无可切)婆歌(呼我切)明王。是等天神各执器仗。种种衣服如法庄严半加趺坐。内外院界画宝阶道。内院界上遍画种种色如意宝珠。绕画火焰。外院界上遍画独股金刚杵。令头相次绕画火焰。此秘密曼茶罗三昧耶。力不逮者但画座位。各于位上题书名字。作法供养亦得成就。若画匠画时。清净澡浴着净衣服。每日与授八戒斋法。如法画饰。彩色笔盏皆净好者。若画饰已。明者净浴着净衣服。依法作治护身护伴。结界奉请香水供养。烧沉水香白檀香安悉香薰陆香。坛内圣观自在前。敷莲荷叶置于药器。以莲花叶盖覆器上。加牛五净[泳-永+截]洒药上。并印护持。各依位次。献诸香水香花果蓏三白饮食。及诸饮食酥油灯鬘如法供养。则当呈示三昧耶令普照知。其奉请香水及献香水香花涂香烧香果蓏饮食灯明。皆印加持明之三遍。此秘密曼拏罗三昧耶。是圣观自在现身与愿处。是一切诸天明仙神敬赞叹守护处。是诸有情蠲除一切罪障处。是成就世出世间二种药处。增长福蕴。命终当得往生西方极乐刹土。莲花化生。着天衣服而自庄严。识宿命智。乃至菩提不堕恶道。
