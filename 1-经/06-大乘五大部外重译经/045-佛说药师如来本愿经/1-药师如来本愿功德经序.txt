
《药师如来本愿经》者，致福消灾之要法也。曼殊以慈悲之力请说尊号，如来以利物之心盛陈功业。十二大愿彰因行之弘远，七宝庄严显果德之纯净。忆念称名则众苦咸脱，祈请供养则诸愿皆满。至于病士求救，应死更生；王者禳灾，转祸为福。信是消百怪之神符，除九横之妙术矣！
昔宋孝武之世，鹿野寺沙门慧简，已曾译出，在世流行。但以梵宋不融，文辞杂糅，致令转读之辈多生疑惑。矩早学梵书，恒披叶典，思遇此经，验其纰谬。开皇十七年初获一本，犹恐脱误，未敢即翻。至大业十一年复得二本，更相雠比，方为楷定。遂与三藏法师达磨笈多，并大隋翻经沙门法行、明则、长顺、海驭等，于东都洛水南上林园翻经馆重译此本。深鉴前非，方惩后失，故一言出口，必三覆乃书；传度幽旨，差无大过。其年十二月八日翻勘方了，仍为一卷。所愿此经深义人人共解，彼佛名号处处遍闻，十二夜叉念佛恩而护国，七千眷属承经力以利民，帝祚遐永，群生安乐，式贻来世，序之云尔。
