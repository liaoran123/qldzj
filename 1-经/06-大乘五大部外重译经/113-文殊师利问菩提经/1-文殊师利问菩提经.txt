
如是我闻：一时，佛初得道在摩伽陀国伽耶山祠，与大比丘众千人俱。其先悉是结发仙人，皆阿罗汉，所作已办，心得自在，逮得己利，尽诸有结，正智解脱。菩萨万人，皆从十方世界来集，有大威德，皆得诸忍、诸陀罗尼、诸深三昧，具诸神通。文殊师利菩萨、观世音菩萨、大势至菩萨、香象菩萨、勇施菩萨、随智行菩萨，以为上首。如是等菩萨大众百千万亿，其数无量，并诸天、龙、夜叉、乾闼婆、阿修罗、迦楼罗、紧那罗、摩睺罗伽、人非人等，大众围绕。
尔时，世尊入诸佛甚深三昧，如实谛观诸法性相而作是念：“我得阿耨多罗三藐三菩提，得一切智慧；除诸重担，度三有险道；灭无明，得真明；拔邪箭，断渴爱；成法船，击法鼓，吹法蠡，建法幢；转生死种，示涅槃性；闭塞邪道，开于正路；离诸恶业，示于福田。我今当观，谁得阿耨多罗三藐三菩提？为以身得？为以心得？若以身得，身则无知无作如草木瓦石，四大所造，从父母生，以衣服、饮食、卧具、澡浴而得存立，必归败坏无常磨灭。而是菩提，但有名字，世俗故说，无形无色，无定无相，无向无入无道，过诸言说，出于三界，无见无闻，无觉无知，亦无所得，亦无戏论，无问无示，无有文字，无语言道。若以心得，心从众缘生，众缘生故空如幻，无处无相无性，亦无所有。于是中得菩提者，所用法得阿耨多罗三藐三菩提，是法皆空但有名字，以世俗故而有言说。是皆忆想分别，实无所有，无有根本，亦无体相，无受无著，无染无离，一相所谓无相。是故于此法中，无有得者，无所用法，亦无菩提。如是通达，是则名为阿耨多罗三藐三菩提.”
尔时，文殊师利法王子，在大会中，立佛右面，执大宝盖以覆佛上。时，文殊师利默知世尊所念如是，即白佛言：“世尊，若菩提如是相者，善男子、善女人云何发心?”
佛告文殊师利：“善男子、善女人，当随菩提相而发其心.”
“世尊，菩提相者，当云何说?”
佛告文殊师利：“菩提相者，出于三界，过世俗法，语言道断灭，诸发无发，是发菩提。文殊师利，是故菩萨应灭诸发发菩提心，无发是发菩提。发菩提心者，如如法性相如实际，无分别，不缘身心，是发菩提。不著诸法，不增不减，不异不一，是发菩提。如镜中像、如热时焰、如影、如响、如水中月，应当如是发菩提心.”
尔时，会中有天子，名月净光德，得阿惟越致，问文殊师利法王子言：“菩萨缘何事故行菩萨道?”
文殊师利言：“汝可以此问于世尊.”
佛即告文殊师利：“汝答月净光德天子所问行法.”
文殊师利谓天子言：“汝可善听，我今当说。天子当知，诸菩萨道，以大悲为本，缘于众生.”
天子言：“菩萨大悲以何为本?”
文殊师利言：“以直心为本.”
又问：“直心以何为本?”
答言：“于一切众生等心为本.”
又问：“等心以何为本?”
答言：“无别异行为本.”
又问：“无别异行以何为本?”
答言：“以深净心为本.”
又问：“深净心以何为本?”
答言：“以阿耨多罗三藐三菩提心为本.”
又问：“阿耨多罗三藐三菩提心以何为本?”
答言：“以六波罗蜜为本.”
又问：“六波罗蜜以何为本?”
答言：“方便、慧为本.”
又问：“方便、慧以何为本?”
答言：“不放逸为本.”
又问：“不放逸以何为本?”
答言：“三善行为本.”
又问：“三善行以何为本?”
答言：“以十善业道为本.”
又问：“十善业道以何为本?”
答言：“以摄六根为本.”
又问：“摄六根以何为本?”
答言：“以正忆念为本.”
又问：“正忆念以何为本?”
答言：“以正观为本.”
又问：“正观以何为本?”
答言：“以坚念不忘为本.”
天子言：“文殊师利，菩萨有几心能摄因、能摄果?”
文殊师利言：“天子，诸菩萨有四心能摄因、能摄果。何等为四？一者、初发心，二者、行道心，三者、不退转心，四者、一生补处心。初发心为行道心作因缘，行道心为不退转心作因缘，不退转心为一生补处心作因缘。
“复次，天子，当知初发心如种谷田中，行道心如谷子增长，不退转心如华果始成，补处心如花果有用。又初发心如车匠集材，行道心如釿治材木，不退转心如安施材木，一生补处心如车成运致。又初发心如月新生，行道心如月五日，不退转心如月十日，一生补处心如月十四日，如来智慧如月十五日。又初发心能过声闻地，行道心能过辟支佛地，不退转心能过不定地，一生补处心安住定地。又初发心如学初章，行道心如学第二章，不退转心如能以章为用，一生补处心如通达深经。又初发心从因生，行道心从智生，不退转心从断生，补处心从果生。又初发心因势力，行道心智势力，不退转心断势力，补处心果势力。又初发心如病者求药，行道心如分别药，不退转心如病服药，补处心如病得差。又初发心法王家生，行道心学法王法，不退转心能具足学法王法，补处心学法王法能得自在.”
尔时，大众中有天子，名定光明主，不退转于阿耨多罗三藐三菩提。定光明主天子语文殊师利法王子言：“何等是菩萨摩诃萨略道，以是略道疾得阿耨多罗三藐三菩提?”
文殊师利言：“天子，菩萨摩诃萨略道有二，以是略道疾得阿耨多罗三藐三菩提。何等为二？一者、方便，二者、慧。摄善法名为方便，分散诸法名为慧。又方便名为随众生行，慧名不转一切法相。方便名待应众生心，慧名不待一切法。方便名和合诸法，慧名舍离诸法。方便名起因缘，慧名灭因缘。方便名知分别诸法，慧名不分别法性。方便名庄严佛土，慧名庄严佛土无所分别。方便名知众生诸根利钝，慧名不得众生。方便名能至道场，慧名能得一切佛法。
“天子，当知菩萨摩诃萨复有二道，以是二道疾得阿耨多罗三藐三菩提。何等为二？一者、助道，二者、断道。助道者五波罗蜜，断道者般若波罗蜜。复有二道。何等为二？一者、有系道，二者、无系道。有系道者五波罗蜜，无系道者般若波罗蜜。复有二道：一者、有量道，二者、无量道。有量道者取相分别，无量道者不取相分别。复有二道：一者、智道，二者、断道。智道者初地至七地，断道者八地至十地.”
尔时，会中有菩萨名随智勇行，问文殊师利法王子言：“何谓为菩萨义？何谓为菩萨智?”
文殊师利言：“善男子，义名无用，智名有用。何谓义名无用？义是无为，无为法于法无用非用。又义者，非染相非离相，是义于法无用非用。又义不增不减，于法无用非用。天子，何谓为智？智是忍道，是心所用非无用，是故智名有用非无用。智功归于断，是故智名有用非无用。智名善知五阴、十二入、十八界、十二因缘是处非处，是故智名有用非无用。
“复次，天子，诸菩萨有十智。何等为十？一者、因智，二者、果智，三者、义智，四者、方便智，五者、慧智，六者、摄智，七者、波罗蜜智，八者、大悲智，九者、成就众生智，十者、不著一切法智。
“复次，天子，诸菩萨有十发。何等为十？一者、身发，欲令众生身业清净故；二者、口发，欲令众生口业清净故；三者、意发，欲令众生意业清净故；四者、内发，一切内物不贪著故；五者、外发，欲令众生住正行故；六者、智发，具足佛智故；七者、慈发，念一切功德庄严故；八者、众生成熟发，守护智慧药故；九者、有为智发，具足定聚故；十者、无为智发，心不著三界故。
“复次，天子，诸菩萨有十行。何等为十？一者、波罗蜜行，二者、摄行，三者、慧行，四者、方便行，五者、大悲行，六者、求助慧法行，七者、求智法行，八者、心清净行，九者、观诸谛行，十者、一切所爱无贪著行。
“复次，天子，诸菩萨复有十思惟尽。何等为十？一者、思惟事尽，二者、思惟受尽，三者、思惟法尽，四者、思惟烦恼尽，五者、思惟见尽，六者、思惟邪尽，七者、思惟爱尽，八者、思惟不著尽，九者、思惟结使尽，十者、思惟著道场行尽。
“复次，天子，诸菩萨复有十治法。何等为十？一者、治悭贪心，雨布施雨故；二者、治破戒心，三法清净故；三者、治嗔恚心，修行慈忍故；四者、治懈怠心，求佛法无厌故；五者、治不善觉观心，得禅定解脱自在故；六者、治愚痴心，生助决定般若波罗蜜法故；七者、治诸烦恼心，生助道法故；八者、治颠倒道心，修助四谛法故；九者、治心，时非时自在行故；十者、治我，观无我法故。
“复次，天子，诸菩萨复有十善地。何等为十？一者、身善，离身三恶故；二者、口善，离口四恶故；三者、意善，离心三恶故；四者、内善，不著见身故；五者、外善，不著一切法故；六者、不著助智善，不贪助道法故；七者、不自高善，思惟圣道性故；八者、除身善，修集般若波罗蜜故；九者、离倒善，不诳一切众生故；十者、不惜身命善，以大悲化众生故。
“复次，天子，诸菩萨贵随法行者能得菩提，非不贵随法行。随法行者，如说能行。不随法行者，但有言说，不能如所说行。
“复次，天子，诸菩萨复有二随法行。何等为二？一者、行道，二者、行断。复有二随法行。何等为二？一者、身自修行善，二者、教化众生。复有二随法行。何等为二？一者、行智行，二者、不行智行。复有二随法行。何等为二？一者、善分别诸地，二者、不分别地非地。复有二随法行。何等为二？一者、知诸地过而能转进，二者、善知具足从一地至一地。复有二随法行。何等为二？一者、善知声闻、辟支佛道，二者、善知佛道不退转行.”
尔时，佛赞文殊师利法王子言：“善哉！善哉！汝能为诸菩萨摩诃萨说本业道，诚如所说!”
说是法时，十千菩萨得无生法忍。文殊师利法王子，一切世间天、人、阿修罗，闻佛所说，欢喜信受。
