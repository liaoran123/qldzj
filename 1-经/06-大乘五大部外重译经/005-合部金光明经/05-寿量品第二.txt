
尔时王舍城中有菩萨摩诃萨。名曰信相。已曾供养过去无量亿那由他百千诸佛种诸善根。是信相菩萨作是思惟。何因何缘。释迦如来寿命短促方八十年。复更念言。如佛所说有二因缘寿命得长。何等为二。一者不杀。二者施食。而我世尊。于无量百千亿那由他阿僧祇劫。修不杀戒具足十善。饮食惠施不可限量。乃至己身骨髓血肉。充足饱满饥饿众生。况余饮食。大士如是至心念佛。思是义时其室自然广博。严事。天绀琉璃种种众宝。杂厕间错以成其地。犹如如来所居净土。有妙香气过诸天香。烟云垂布遍满其室。其室四面各有四宝上妙高座自然而出。纯以天衣而为敷具。是妙座上各有诸佛。所受用华众宝合成。于莲华上有四如来。

东方名阿閦　　南方名宝相
西方无量寿　　北方微妙声

是四如来自然而坐师子座上放大光明。照王舍城及此三千大千世界。乃至十方恒河沙等诸佛世界。雨诸天华作天伎乐。尔时三千大千世界所有众生。以佛神力受天快乐。诸根不具即得具足。举要言之。一切世间所有利益。未曾有事悉具出现。

尔时信相菩萨。见是诸佛及希有事欢喜踊跃。恭敬合掌向诸世尊。至心念佛作是思惟释迦如来无量功德。唯寿命中心生疑惑。云何如来寿命如是方八十年。

尔时四佛以正遍知告信相菩萨。善男子。汝今不应思量如来寿命短促。何以故。善男子。我等不见诸天世人魔众梵众沙门婆罗门人及非人有能思算如来寿量知其齐限。惟除如来。时四如来将欲宣畅释迦文佛所得寿命。欲色界天诸龙鬼神乾闼婆阿修罗迦楼罗紧那罗摩睺罗伽。及无量百千亿那由他菩萨摩诃萨。以佛神力悉来聚集信相菩萨摩诃萨室。尔时四佛于大众中。略以偈喻说释迦如来所得寿量。而作颂曰。

一切诸水　　可知几渧　　无有能数
释尊寿命　　诸须弥山　　可知斤两
无有能量　　释尊寿命　　一切大地
可知尘数　　无有能算　　释尊寿命
虚空分界　　尚可尽边　　无有能计
释尊寿命　　不可计劫　　亿百千万
佛寿如是　　无量无边　　以是因缘
故说二缘　　不害物命　　施食无量
是故大士　　寿不可计　　无量无边
亦无齐限　　是故汝今　　不应于佛
无量寿命　　而生疑惑(自下五行丹本无)

尔时信相菩萨摩诃萨。闻是四佛宣说如来寿命无量。深心信解欢喜踊跃。说是如来寿命品时。无量无边阿僧祇众生。发阿耨多罗三藐三菩提心。时四如来忽然不现(下崛多译补)。

尔时信相菩萨。彼诸佛边闻说释迦牟尼世尊寿量已。白彼诸佛言。诸世尊。云何彼释迦牟尼如来。显示如是短少寿量。如是语已。彼诸世尊告信相菩萨言。然彼释迦牟尼如来。五浊世时出现于世寿百岁生中。于下信解众生。少善根众生。我见众生见命见。养育富伽罗见邪见。我我所执着等中。为利益诸凡夫众生。及外道尼乾陀。波梨婆阇迦等故。世尊释迦牟尼如来。显示如是短少寿量成熟众生。善男子。然彼释迦牟尼如来。显示如是短少寿量。彼等众生。若知如来入涅槃已。发生苦想希有想未曾有想忧愁想。速当受如是等修多罗。当持读诵。当不毁谤。是故如来显示如是短少寿量。彼等众生若见如来不入涅槃。不生希有想忧愁想未曾有想。彼当不受如来所说诸修多罗。亦当不持读诵。所以者何。谓常见故。善男子。譬如有一丈夫。父母多有钱财果报。然彼丈夫诸子知财聚已。不生希有想未曾有想。所以者何。谓多果报故。善男子。如是如是。彼等众生。若知如来不入涅槃已。不生希有想未曾有想难得想。所以者何。谓常见故。善男子。譬如有一丈夫。父母贫穷少有果报。彼等或诣王及王大臣家中。彼于彼处见满仓库种种众宝。彼于彼处得希有行得未曾有想。当生难得想。亦为彼财聚故。勤劬发精进意。欲得彼财聚故。所以者何。谓少果报故。善男子。如是如是。彼等众生若见如来已入涅槃。当得希有得未曾有当生苦想。于无量时诸佛世尊乃出于世。譬如优昙婆罗华于无量时乃出于世。如是如是。诸佛世尊于无量时乃当出世。彼等众生得希有行。得未曾有当得踊跃。彼等见如来已则当信向。若闻如来实语言时。当受如是等修多罗当不违竞。善男子。以是义故。如来不久住世速当涅槃。善男子。诸佛世尊如是方便善巧成熟众生。尔时彼等诸佛世尊隐没不现。

尔时信相菩萨与无量百千菩萨。及无量俱致那由多百千众生。诣耆阇崛山释迦牟尼如来正遍知所。到已顶礼佛足却住一面。住一面已信相菩萨摩诃萨。白佛如上所说诸事。乃至彼等诸佛世尊。诣耆阇崛山释迦牟尼如来所。到已各各随方。各各于座而坐。尔时彼等诸佛世尊。各各告侍者菩萨言。汝善男子。去诣释迦牟尼如来所。到已为我等问讯。少病轻起气力安乐行不。复作是言。善哉释迦牟尼如来。今欲说金光明法本。我等当随喜。

尔时彼等诸菩萨摩诃萨。诣释迦牟尼如来所到已顶礼释迦牟尼如来足。礼已却住一面。住一面已彼等诸菩萨摩诃萨白佛言。世尊。四方四佛世尊问讯。世尊。少病轻起气力安乐行不。复作是言。善哉世尊。愿说金光明修多罗法本。为诸众生利益安乐故。乃至除灭饥俭等故。

尔时世尊释迦牟尼如来。赞诸菩萨众言。善哉善哉。善男子。汝等乃能为诸众生劝请如来。尔时世尊而说偈言。

我不离此山　　常说此经宝
成熟众生故　　示现般涅槃
凡夫染着见　　不信我所说
彼等成熟故　　我现般涅槃

是时大会有婆罗门。姓憍陈如。名曰圣记。在于众中谛心安坐。无量百千婆罗门众。前后围绕而共恭敬供养如来。闻佛世尊寿命八十应般涅槃涕泪悲泣。与于百千婆罗门众。俱从坐起顶礼佛足白言。世尊。若佛如来怜愍利益一切众生。大慈大悲欲令皆悉得大安乐。为众生作真实父母。最上无等及无等等。为世间作归依覆护。令诸众生快乐清凉。如净满月作大光明。如日照于优陀延山。若佛世尊等观众生如罗睺罗。愿佛为我施一恩德。是时如来默然不答。于此会中有栗车毗国王童子。名曰一切众生喜见。在大众中具足辞辩善能问答。是时王子承佛神力。语婆罗门憍陈如言。大婆罗门。汝于世尊求何恩德。我能为汝施如意恩。婆罗门言。善哉王子。我等愿欲恭敬供养世尊之身。是故欲得如来舍利是芥子许。所以者何。如我所闻若善男子及善女人。恭敬供养如来舍利。六天帝主富贵安乐必得无穷。是时王子即便答言。大婆罗门。汝一心听。若欲愿求无量功德及六天报。此金光明诸经之王。难思难解福报无穷。声闻缘觉所不能知。此经摄持如是功德。无边福报不可思议。我今为汝略说之耳。婆罗门言。善哉王子。如是金光明微妙经典功德无边难解难觉。乃至如此不可思议。我等边国婆罗门等作如此说。若善男子及善女人。得佛舍利如芥子许置小塔中。暂时礼拜恭敬供养功德无边。是人命终作六天主。受上妙乐不可穷尽。汝今云何而不愿乐供养舍利求此报耶。如是王子。以是因缘我今从佛欲求一恩。

是时王子即以偈答婆罗门言。

设河驶流中　　可生拘物华
世尊身舍利　　毕竟不可有
假使乌赤色　　拘枳罗白形
世尊真实身　　不可成舍利
设使阎浮树　　能生多罗果
佉受罗树等　　转生庵罗实
如来身无灭　　不可生舍利
设使龟毛等　　可以为衣裳
佛身非虚妄　　终无有舍利
假令蚊蚋脚　　可以作城楼
如来寂静身　　无有舍利事
假令水蛭虫　　口中生白齿
如来解脱身　　终无系缚色
兔角为梯橙　　从地得升天
邪思惟舍利　　功德无是处
鼠登兔角梯　　蚀月除修罗
依舍利尽惑　　解脱无是处
如蝇大醉酒　　不能造窠穴
于佛无正行　　不能至三乘
如驴但饱食　　终无有伎能
歌舞令他乐　　凡夫二乘等
能说及能行　　自他无是处
假使乌与鸱　　同时一树栖
和合相爱念　　如来真实体
舍利虚妄身　　俱有无是处
如波罗奈叶　　不能遮风雨
于佛起虚妄　　生死终不灭
如海大舶船　　具足诸财宝
新生女人力　　执持无是处
法身无边际　　不净地烦恼
不能摄如来　　其义亦如是
譬如诸鸟雀　　不能衔香山
烦恼依法身　　不为烦恼动
如是如来身　　甚深难思量
若不如法观　　所愿不成就

时婆罗门闻此义已。即便说偈答王子言。

善哉善哉　　汝真佛子　　大吉祥人
善巧方便　　于理不动　　已获正记
王子听我　　今次第说　　度世依处
佛德难思　　如来境界　　无能知者
一切诸佛　　不与他共　　一切诸佛
本来寂静　　一切诸佛　　所修行同
一切诸佛　　后际常住　　一切诸佛
同共一体　　如是等义　　是如来法
如来真身　　非所造作　　所以者何
诸佛无生　　金刚不毁　　内外无碍
示现身相　　随化众生　　如来大仙
无有色像　　如是身者　　非于血肉
云何而得　　有于舍利　　为化众生
方便示现　　一切正觉　　真法为身
法界清净　　是名如来　　王子当知
佛身如是　　如如来说　　如是之义
我已闻知　　为请如来　　广演分别
真实之义　　故求舍利　　开方便门

是时会中三万二千天子。闻说如来如是甚深寿量义已。一切皆于无上菩提。发坚固心欢喜踊跃。异口同音说偈赞言。

一切如来　　不般涅槃　　一切诸佛
身无破坏　　但为成熟　　诸众生故
方便胜智　　示现涅槃　　前际如来
不可思议　　后际如来　　常无破坏
中际如来　　种种庄严　　众生法界
皆为利他

是时信相菩萨从诸如来及二大士。闻说释迦寿命义已。得满所愿心无疑惑。踊跃欢喜身心快乐内外遍满。

尔时复有无量阿僧祇等诸众生类闻说是义。于无上道皆得发心。时四如来忽然不现。是大会中惟释迦在。
