
金光明经者。教穷满字。金鼓击于梦中。理极真空。宝塔踊于地上。三身果备。酬昔报之无亏。十地因圆。显曩修之具足。所以经王之号。得称于斯。将知能弘赞人。其位难量者也。

大兴善寺沙门释宝贵者。即近周世道安神足。伏膺明匠。寔曰良才。玩阅群经。未尝释手。可谓瞿昙身子。孔氏颜渊者焉。然贵睹昔晋朝沙门支敏度。合两支两竺一白五家首楞严五本。为一部作八卷。又合一支两竺三家维摩三本。为一部作五卷。今沙门僧就又合二谶罗什耶舍四家大集四本。为一部作六十卷。非止收涓添海。亦是聚芥培山。诸此合经文义宛具。斯既先哲遗踪。贵遂依承。以为规矩。而金光明。见有三本。初在凉世。有昙无谶。译为四卷。止十八品。其次周世。阇那崛多。译为五卷。成二十品。后逮梁世。真谛三藏。于建康译。三身分别。业障灭。陀罗尼最净地。依空满愿等四品。足前出没。为二十二品。其序果云。昙无谶法师。称金光明经。篇品阙漏。每寻文揣义。谓此说有征。而仇校无指。永怀寤寐。宝贵每叹。此经秘奥。后分云何。竟无嘱累旧虽三译。本疑未周。长想梵文。愿言逢遇。

大隋驭寓。新经即来。帝敕所司。相续翻译。至开皇十七年。法席小间。因劝请。

北天竺揵陀罗国三藏法师。此云志德。重寻后本。果有嘱累品。复得银主陀罗尼品。故知法典源散。派别条分。承注末流。理难全具。赖三藏法师。慧性冲明。学业优远。内外经论。多所博通。在京大兴善寺。即为翻译。并前先出。合二十四品。写为八卷。学士成都费长房笔受。通梵沙门日严寺释彦琮校练。宝珠既足。欣跃载深。愿此法灯。传之永劫。
