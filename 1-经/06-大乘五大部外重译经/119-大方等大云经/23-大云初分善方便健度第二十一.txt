
尔时大云密藏菩萨言。世尊。有十入世间方便法门。惟愿如来。广分别说。佛言。善哉善哉。善男子。谛听谛听。善思念之。吾当为汝分别解说。有生王入法门。毕竟多方便入法门。信心入法门。师子神通法门。世界非世界法门。时一入法门善不善法门。能调恶人法门。有德王入法门。得一切恭敬法门。下业行法门(梵本长一)善男子。是名十法门。是时众中有一天子名婆罗呵迦。持诸华香幡盖伎乐以供养佛。而说赞曰。

如来方便入涅槃　　其身不动亦不灭
所入禅定难思议　　众生不解谓永灭
