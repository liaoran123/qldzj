
尔时大云密藏菩萨言。世尊。有十神通行入有生行藏微妙光王法门。唯愿如来。分别广说。佛言。善哉善哉。善男子。谛听谛听。善思念之。吾当为汝广宣分别。此经中有诸佛菩萨十有生乐王法门。复有有生求喜法门。复有有生虚渴法门。复有有生乐说法门。复有有生安法门。复有有生愿法门。复有有生称法门。复有有生体王法门。复有有生善王法门。复有有生无善不染行藏微妙法王法门。善男子。是名十神通行入有生行藏微妙光王法门。时大众中有一天女名曰爱光。以诸天华种种杂香幡盖伎乐以供养佛。而赞叹曰。

我今稽首礼　　不生于诸有
方便行诸趣　　普为一切众
如来心自在　　是故其身常
为众转生死　　如华无所染
