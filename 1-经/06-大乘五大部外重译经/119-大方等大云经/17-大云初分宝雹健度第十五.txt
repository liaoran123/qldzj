
尔时大云密藏菩萨言。世尊。有十种大神通法门。惟愿如来。分别解说。佛言。善哉善哉。善男子。谛听谛听。善思念之。今当为汝分别解说。善男子。有宝雹法门。雹等法门。雹庄严王法门。雹灯法门。雹药法门。雹同法门。雹无尽意法门。雹上上法门。雹上容法门。雹甚深法门。善男子。是名十种法门。尔时众中有一天女名曰严饰自喜。持诸香华幡盖伎乐以供养佛。即说赞曰。

世尊大雹王　　天中天满雨
知诸烦恼业　　而能永断之
凡夫结无边　　轮转受生死
菩萨无烦恼　　故不至诸趣
