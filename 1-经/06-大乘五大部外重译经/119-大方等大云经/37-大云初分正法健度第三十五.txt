
尔时大云密藏菩萨言。世尊。有十种真实神通安乐乐王所入法门。惟愿如来。分别解说。佛言。善哉善哉。善男子。谛听谛听。善思念之。吾当为汝分别解说。有不动法门。住貌法门。不动乐法门。深住法门。不可思议聚法门。不可思议聚解脱法门。乐意法门。不可思议住法门。如来智印法门。一切大海无尽意法门。善男子。是名十法门。是时众中有一天子名曰大光。持诸香华幡盖伎乐以供养佛。即说赞曰。

诸佛婆伽婆　　所说微妙法
所为诸众生　　悉皆难思议
