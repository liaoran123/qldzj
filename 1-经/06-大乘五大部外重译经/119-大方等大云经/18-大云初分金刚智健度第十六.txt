
尔时大云密藏菩萨言。世尊。有十智金刚行入智法门。惟愿如来。广分别说。佛言。善哉善哉。善男子。谛听谛听。善思念之。吾当为汝分别解说。有神通宝聚法门。喜王法门。神通平等法门。白鹅声法门。虚空无碍法门。药王法门。法幢法门。甚深大海法门。不动法门。无边光法门。不可思议法门。无量劫法门。(梵本长二)善男子。是名十法门。时大众中有一天女名深智爱。持诸香华幡盖伎乐以供养佛。即说赞曰。

如来无上王　　无生亦无灭
为诸众生故　　示现于生灭
真实常不变　　为众说无我
其身如金刚　　不可得沮坏
