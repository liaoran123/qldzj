
尔时大云密藏菩萨言。世尊。有十种智狂不可思议神通王所入法门。唯愿如来。广开分别。佛言。善哉善哉。善男子。谛听谛听。善思念之。吾当为汝分别解说。此经中有得大安隐法门。无胜胜神通王法门。无称称光所入法门。无量量光所入法门。菩提时法门。期光法门。高梯法门。宽腹法门。持一切众生法门。现在光法门。善男子。是名十种智狂不可思议神通王所入法门。于是众中有一天女名曰善鬘。以种种杂华上妙诸香幡盖伎乐以供养佛。即说赞曰。

佛心难思议　　智身亦复然
为化众生故　　广开此法门
