
彼千童子。皆通四鞞陀。其最大者师而事之。名披由毗师纽。彼言我欲于彼五浊佛土证阿耨多罗三藐三菩提。为极重贪欲嗔恚愚痴诸结众生而说法。月鬘童子白大师言。此披由毗师纽。见何等事乃能立愿于五浊佛土。大师告曰。童子。有大悲菩萨。彼于五浊佛土而逮菩提。无救无趣困于诸结邪见之厄。为此众生作救趣饶益故。于生死海度斯等类令住正见。以涅槃甘露之味充满众生。此现菩萨大悲立愿于五浊佛土者。时宝藏如来言。汝披由毗师纽。于当来世过一恒河沙数阿僧祇。二恒河沙数阿僧祇之余。于东方过佛土微尘数佛刹。有世界名结使幢。汝善丈夫。于中当成阿耨多罗三藐三菩提。号主山王如来乃至佛世尊。披由毗师纽白佛言。礼世尊足时。唯愿世尊。当以百福庄严两手摩我顶上。善男子。如披由毗师纽童子。头面礼世尊足时。宝藏如来即以两手摩披由毗师纽菩萨顶。而告之曰。

起大悲意深智惠　　汝为菩提修妙行
结缚甚坚强力断　　汝当成佛饶益世

善男子。尔时月鬘童子。向宝藏如来。右膝着地而白佛言。世尊。我欲发阿耨多罗三藐三菩提心。于此佛土贪欲嗔恚愚痴等分心众生。不住诸善恶心众生。于四万岁世人中。我当成阿耨多罗三藐三菩提。宝藏佛言。汝于来世。过一恒河沙数阿僧祇。二恒河沙之余。有世界当名娑诃。何故名娑诃。其中众生忍乐贪欲嗔恚愚痴一切结缚皆悉忍故。以是因缘名曰娑诃。时有大劫名贤。何故名贤。于此劫行贪欲嗔恚愚痴吾我众生中。当有千大悲佛婆伽婆于中出故。汝善丈夫。始入贤劫。于四万岁世人中。当先成阿耨多罗三藐三菩提。号迦罗迦孙[馬*犬]如来乃至佛世尊。当以三乘说法。有过数众生。为生老病死驶河所漂。汝当度着涅槃彼岸。善男子。尔时月鬘菩萨五体礼宝藏如来足却坐一面。善男子。尔时第二童子名曰钦婆罗。前白宝藏如来言。世尊。我欲次迦罗迦孙驮如来后于三万岁世人中当成佛。宝藏佛言。汝童子。于当来世过一恒河沙数阿僧祇。二恒河沙阿僧祇之余。于娑诃国土适入贤劫。次迦罗迦孙[馬*犬]如来后。于三万岁世人中当得成佛。号迦那迦牟尼如来应供正遍知乃至佛世尊。名称流布。彼于世尊所闻授记已。头面礼足起绕三匝。于宝藏如来前以华散佛。叉手合掌以偈赞曰。

善集和合巧次第　　无失浊乱净妙称
意极高广诸仙尊　　说菩提道如大[火*僉]
兴人德自百福满　　施寂乐道绕结山
牟尼所为无过者　　授多众生菩提记

善男子。尔时童子名厚摄。以七宝床着宝藏如来前。价直百千两金。敷以所宜置之金钵盛满七宝。以金澡盥并七宝床施佛及僧。而白佛言。世尊。我欲于来世过一恒河沙数阿僧祇。二恒河沙数之余。于彼贤劫成如来应供正遍知。众善减时恶世瑞现。众生住重贪欲嗔恚愚痴悭嫉依恶知识邪见。众生常乐亲近不善根心离善根心无正见心邪命乱心。迦那迦牟尼如来般涅槃已。正法灭后众生盲冥世无导师。二万岁世人中我当成阿耨多罗三藐三菩提。善男子。时宝藏如来告厚摄曰。善哉善哉。婆罗门。汝善丈夫具大明智。恶世人中瑞应出时。乃至二万岁世人中盲无导师。于中立愿。是故善丈夫。字汝为明智悲意。汝明智悲意。于当来世过一恒河沙数阿僧祇。二恒河沙之余。即于此娑诃世界。在贤劫二万岁世人中。当得成佛号迦葉如来乃至佛世尊。善男子。尔时明智悲意菩萨。五体礼宝藏如来足。于一面立以华鬘香粖散宝藏如来。以偈赞曰。

人尊多闻盖　　皆生喜乐意
以巧妙善语　　善智处人天
授多众生记　　于十方作佛
神通智意等　　佛法无称量
尊现菩提行　　故我稽首礼

善男子。尔时海济婆罗门。觉悟第四童子名无垢意。善男子。尔时无垢意童子前白宝藏如来言。我欲如是于此土贤劫中求菩提。以不如是恶世。迦弃如来般涅槃后正法灭已。于万岁世人中。众生布施持戒修定心意转乏于七财。敬恶知识以之为师。心不乐求于三福地。亦不乐修三善之业。反乐为三不善恶业。以诸结使闇乱心故。不欲乐求三乘之道。于当尔时尚无能办菩提行者。况复千岁世人乃至百岁。尔时众生无有善名况行善者。是五浊世寿命转减。乃至十岁刀兵劫起。即于尔时我当从天上下。拔济众生使舍不善为说善法。令彼众生住十善业。以诸善业除众生结亦除五浊。乃至世人寿八万岁。我乃于中成阿耨多罗三藐三菩提。为少贪欲嗔恚愚痴无明悭嫉众生说法令住三乘。世尊。若我如是意满者。世尊。应授我阿耨多罗三藐三菩提记。世尊。设我不得如是授记。我当求声闻地若辟支佛速脱生死。宝藏如来言。婆罗门。菩萨有四懈怠地。若有菩萨具此懈怠者。久乐生死为见所误受生死苦。不速逮阿耨多罗三藐三菩提。何谓为四。或有菩萨。卑贱威仪。卑贱同学。卑贱分施。卑贱立愿。何谓菩萨卑贱威仪。或有菩萨破身口意。或不摄威仪。与学声闻缘觉者俱。不一切施不一切处施。求人天福乐施。不至意立愿庄严佛土为度众生。具四法。懈怠菩萨久受生死之苦。不速逮阿耨多罗三藐三菩提。有菩萨具四法。速成阿耨多罗三藐三菩提。何谓为四。护持身口意。或常亲近大乘学人。一切施一切处施。为脱一切众生苦故发悲心施。至意立愿庄严佛土为度众生故。是为四法。菩萨行是速成阿耨多罗三藐三菩提。复有四法。菩萨具足摄菩提道。何谓为四。勤行波罗蜜施摄众生修办诸禅游戏神通。是为四。复有四无厌法。菩萨应具。施无厌闻法无厌摄众生无厌愿无厌。是为四。复有四无尽藏。菩萨应满信无尽藏菩萨应满。说法无尽藏菩萨应满。回向无尽藏菩萨应满。济穷厄众生无尽藏菩萨应满。是为四。复有四净。菩萨应具。无我戒净。无众生三昧净。无命慧净。无人解脱知见净。是为四法。菩萨应具。菩萨以是速成阿耨多罗三藐三菩提。转虚空轮。不可思议轮。无称量无我轮无言说轮。假现轮。厌患轮。转未曾轮。汝无垢意。于当来世。过一恒河沙数阿僧祇。于二恒河沙阿僧祇余。入贤劫未久五浊以除。其寿转增至八万岁人中。汝当得逮阿耨多罗三藐三菩提。号弥勒如来乃至佛世尊。时无垢意婆罗门。五体礼宝藏如来足已。于一面住。以华鬘粖香供养世尊。以偈赞曰。

尊面如满月　　白毫相如雪
身净如金山　　谁不愿牟尼
雄猛如兽王　　无量德照世
光明普周遍　　今授我佛记

大师海济婆罗门。劝彼一千人。少一童子通四鞞陀得发菩提。所谓迦罗迦孙[馬*犬]迦那迦牟尼迦葉弥勒子照等千人。少二童子通四鞞陀。彼一切立阿耨多罗三藐三菩提愿。于此贤劫宝藏如来。彼一切阿耨多罗三藐三菩提记。于贤劫中其最小者。大师觉之。咄持大力。何以久观。汝摩诃萨舍余意想。为众生故可发大悲。以偈告曰。

众生老病死　　没于爱流河
处在三界畏　　受胎之微形
饮结毒相害　　旷野苦烧煮
痴盲失善道　　为生死所逼
三界苦炽然　　皆住于邪见
一切在五道　　譬如车轮转
众生鲜法眼　　念无救众生
修慧除疑惑　　今可求菩提
为世渴爱河　　作众生桥梁
解世结缚故　　心回向菩提
除痴开法眼　　施以无上道
生死三界然　　充之以法味
速可诣饶益　　顶礼牟尼足
可立最坚愿　　为佛世导师
慰喻诸群生　　旷野济众庶
施妙解脱道　　根力及觉分
为求雨法雨　　以灭众生苦

善男子。时持大力童子白言。大师。我不乐生死乐求尊德。又复不求声闻辟支佛乘。欲求无上乘。我观所化处待时立愿。大师。是故我住思惟至今。师待须臾听我师子吼。时善男子。尔时海济婆罗门。舍彼而还告其弟子五婆罗门常给侍者。汝诸童子。可发阿耨多罗三藐三菩提心。彼白师言。我等无财宝物可供养佛及比丘僧。我等云何未种善根发菩提心。善男子。尔时国大师告其弟子。一名迦罗浮殊。即与七宝耳磲。二名他罗浮殊。亦与七宝耳磲。第三名阇罗浮殊。与七宝床。第四名佉伽浮殊。与七宝杖。第五名婆罗浮殊。与纯金澡盥而告之曰。汝等可以此物供养佛及比丘僧。发阿耨多罗三藐三菩提心。时五给侍进诣世尊。各以所赍施佛及僧已。而白佛言。唯愿世尊。授我等阿耨多罗三藐三菩提记。于彼贤劫我等于中当成无上正真之道。略说。善男子。时宝藏如来即与迦罗浮殊童子授菩提记。于贤劫中当名坚音如来。次后他罗浮殊当名乐相意如来。次后阇罗浮殊当名商导如来。次后佉伽浮殊当名爱清如来。次后娑罗浮殊童子当名清叶髻王如来。佛适授彼五童子记于贤劫已。时大师重告持大力言。汝持大力。于世尊所今可立愿。取庄严佛土随意所欲。以法味谓一切众生。坚固精进行菩萨行莫复久观。自执其臂将至佛所。善男子。彼时持大力童子。住世尊前而白佛言。世尊。于当来世后贤劫中。当有几牟尼曰出现于世。宝藏如来言。童子。于半贤劫当有千四牟尼曰出现于世。童子白佛言。世尊。于彼贤劫乃至千三牟尼曰般涅槃已。其最后娑罗浮殊童子。当成阿耨多罗三藐三菩提。名青叶髻王如来。我当于尔所时行菩提行难行苦行。布施持戒修定多闻精进忍辱。随福德智慧我当具满。于彼贤劫一切成佛未久我先施供养。彼般涅槃后如舍利法。供养舍利护持正法。乏戒众生劝令持戒使住其中。少见困厄众生。劝令正见使住其中。少意众生劝住正意。无威仪者令住威仪。当为众生示现种种若干善行。彼诸佛世尊涅槃未久。我当复正法眼正法摄正法兴正法灯炽然于世。刀兵劫时我当劝化众生。使住不杀乃至正见。以十善业于邪迳路拔出众生着善道中。除彼恶行闇冥。开示善行法劫浊乃至命见结众生浊世。我当灭除。饥馑劫时我当劝化众生。行檀波罗蜜令住其中。我以六波罗蜜。除灭一切饥馑之劫浊乱斗诤及与怨嫉。于众生所除灭结垢。疾疫劫时。我当以六和敬四摄法劝化众生令住其中。除灭众生疾疫闇冥乃至灭结。一切娑呵佛土半贤劫中。如是救济众生困厄。千四世尊出现涅槃。彼一切正法灭已。于贤劫中。然后我当成阿耨多罗三藐三菩提。如彼贤劫千四诸佛寿命限量。我逮菩提已。寿命与等如彼所有声闻僧数。我声闻众亦当与等。如彼半劫千四如来所度众生独我与等彼诸佛世尊。学声闻者。设违失戒坠邪见林。不敬诸佛多憎嫉心。恶心害心伺求法僧。失心过心诽谤贤圣。非毁正法作无间业者。愿我逮菩提时。于生死中拔彼一切。安置无畏涅槃城中。乃至我般涅槃。随正法几时灭贤劫俱尽。我正法灭贤劫尽已。当令我齿及身舍利。变成无量阿僧祇化佛。具足三十二大人之相以庄严身。令一一相八十种好而自庄严。令诸化佛往至十方无量阿僧祇无佛之国。令一一化佛劝彼无量阿僧祇众生使住三乘。其有佛土为灾劫所坏。令彼化佛往至其中。救济众生如前所说。然后令成如意摩尼。于诸佛土若有众生乏无珍宝。到彼诸国如意两宝示现伏藏。又余佛土众生鲜诸善业为病所困。亦到于彼令雨海此岸牛头栴檀香。令彼香雨灭除众生结病身患及与见困。令彼众生勤三福地得生天上。世尊。我行菩萨行时。欲以如是济度众生。我逮菩提时。如是作佛事。我般涅槃后。亦令如是无量无边诸佛土中救济众生。世尊。若我如是不得满。不为众生能作良药而救济者。令我礼佛已不见十方无量无边世界中现在住世说法诸佛。今日世尊不授我阿耨多罗三藐三菩提记。又今世尊所授多亿众生阿耨多罗三藐三菩提记。令我亦不见彼诸佛世尊。不闻菩提声。若如是意不满者。令我流转生死不闻佛声法声僧声不闻善业声。令此诸声不经我耳。令我常在阿鼻地狱。宝藏如来告持大力童子言。善哉善哉。善丈夫。汝当为众生作善良药脱诸苦难。善丈夫。是故字汝为无垢明药王。汝无垢明药王。于当来世过一恒河沙数阿僧祇。二恒河沙数阿僧祇之余。于贤劫中千四如来成佛未久汝先供养。乃至如汝立愿。青叶髻王如来般涅槃已。正法灭后。汝当成阿耨多罗三藐三菩提。号曰楼至如来乃至佛世尊。寿命半劫。如彼贤劫千四诸佛声闻僧数。汝声闻众独与彼等。所度众生亦复与等。般涅槃后正法灭时贤劫俱尽。如是汝齿及以舍利成诸化佛。如是乃至无佛国中雨栴檀香。除彼结病见困身患。安置众生着三福地皆得生天。善男子。尔时无垢明药王菩萨白佛言。世尊。若我如是意得满者。唯愿世尊。以百福庄严相足着我顶上。善男子。时宝藏如来即以百福庄严相足以摩其顶。善男子。时无垢明药王菩萨。心大欢喜意甚踊跃。五体投地礼宝藏如来足已。却住一面。时海济婆罗门以天劫波育衣与之。赞言。善哉善哉。丈夫。所愿甚善。自今已后勿为我使随意所欲。
