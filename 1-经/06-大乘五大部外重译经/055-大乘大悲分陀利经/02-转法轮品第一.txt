
如是我闻。一时佛住王舍城耆阇崛山中。与大比丘众六万二千人俱。皆是阿罗汉。诸漏已尽。尽诸有结皆得自在。心善解脱慧善解脱。如调象王。所作已办脱于重担。逮得己利往来已尽。得正智已心得自在。到于彼岸。唯除一人长老阿难。菩萨摩诃萨众八十四百千人俱。弥勒为首。皆得陀罗尼忍辱三昧。乐居空静皆不退转。娑诃世界主梵天与无量百千梵天俱。他化天子与八十百千他化天子俱。化自在天子与七十百千化自在天子俱。珊兜率天子与六十百千兜率天子俱。须夜摩天子与七十二百千须夜摩天子俱。释提桓因与八十百千三十三天俱。毗沙门天王与其眷属百千夜叉俱。毗留勒伽与其眷属千鸠槃荼俱。毗留波叉与其眷属千龙俱。提陀罗吒各与其眷属千龙王俱。尔时世尊。与如是等上首皆求大乘行六波罗蜜围绕。舍四颠倒法。明慧光照。因四谛说法。令诸菩萨摩诃萨得种种三昧。以是三昧过声闻辟支佛地。以是三昧令得坚固阿耨多罗三藐三菩提。尔时弥勒菩萨摩诃萨。无碍见菩萨。水天菩萨。师子意菩萨。照明菩萨摩诃萨。如是等十千菩萨。俱从座起整衣服。面东南向右膝着地。叉手合掌喜踊意视。作如是言。南无南无莲华上多陀阿伽度阿罗呵三藐三佛陀。成佛未久现大神通。劝发无数亿那由他百千众生。善根成就得不退转阿耨多罗三藐三菩提。尔时宝照明菩萨。即从座起整衣服。右膝着地叉手合掌白佛言世尊。以何因缘弥勒菩萨。无碍见菩萨。水天菩萨。师子意菩萨。照明菩萨摩诃萨。如是等十千菩萨。俱舍世尊所说法。从座起整衣服面东南向右膝着地。叉手合掌喜踊意视。作如是言。南无南无莲华上多陀阿伽度阿罗呵三藐三佛陀甚为希有成佛未久现大神通。瑞应劝发无数亿那由他百千众生善根成就。莲华上如来应供正遍知。去此远近。成阿耨多罗三藐三菩提来几时。莲华上如来。世界何名。彼土严饰云何庄严。以何莲华上如来应供正遍知现大神通。以何因缘。有菩萨见于十方无数他方世界现在诸佛世尊。又见彼诸佛所现神通。我等不见。尔时世尊告宝照明菩萨言。善哉善哉。善男子。机辩甚善所问贤快。汝善男子。乃问如来如是之义。为无量亿那由他百千众生善根成就故。乃问莲华上如来。所现神通佛土庄严。汝善男子。谛听谛听。善思念之。当为汝说。唯然世尊。宝照明菩萨听佛所说。尔时世尊告宝照明菩萨言。善男子。东南方去此佛土。过亿百千佛刹。有世界名莲华。诸妙庄严散众名华。种种妙香充满世界。宝树庄严多诸宝山。地绀琉璃菩萨遍满法音不绝。彼琉璃地柔软妙好。犹若天衣。若以足蹈则下四寸。举足还复。多诸莲花。七宝行树高七由旬。其宝树上垂诸天衣。天作音乐柔软妙好。树上众鸟。演出根力觉道法化之声。诸宝树叶互相[打-丁+棠]触。所出音声胜天五乐。一一宝树所出妙香遍千由旬。诸宝树上垂天璎珞。一一树间有七宝台。高五百由旬广百由旬。其台四边有诸窗牖。绕台周匝。自然池水。长八十由旬广五十由旬。池水四边七宝梯阶。芙蓉青莲华遍覆水上。一一莲华广一由旬。众华台上生诸菩萨摩诃萨。于初夜时。华台上生结加趺坐。受解脱乐欢喜竟夜。天欲明时。四方微风柔软香好吹华开敷。彼诸菩萨从三昧起。舍解脱乐。从华台下升诸宝台。于七宝座结加趺坐。而听受法。诸树宝台周匝四面。紫磨宝山高二十由旬广三由旬。其诸山上有无数百千日明月明王。绀大绀明月宝珠。处处皆现莲华上佛光明山珠佛光珠明。普照莲华世界。妙光常遍昼夜无异。无日月光不觉有夜。莲华合时众鸟声止。以是知夜。彼诸山上有绀琉璃宝台。高六十由旬广二十由旬。宝台周匝七宝窗牖。其宝台中有七宝座。一生补处菩萨坐上听法。善男子。莲华世界菩提之树名因陀罗。高三千五百由旬。枝叶分布五千由旬。彼菩提树下有莲花。高五百由旬。琉璃为茎黄金为叶。有亿百千。长五百由旬。七宝为台马瑙为须。高十由旬广七由旬。莲华上如来应供正遍知。于彼华上昨夜成阿耨多罗三藐三菩提。于其道场周匝华座。皆有菩萨而坐其上。观莲华上如来现大神通。是时宝照明菩萨白佛言。世尊。莲华上如来。云何现大神通。尔时佛告宝照明菩萨言。莲华上如来。于昨后夜成阿耨多罗三藐三菩提。即夜向明现是神通。变化身至梵天。顶上肉髻放六十亿那由他百千光明。照于上方。过一佛世界微尘数诸佛国土。是时上方诸菩萨。观见下方。大铁围山小铁围山黑山。无能障碍。诸世界中大菩萨得授记者。有得三昧。有得总持。有得忍辱。有得过地。有得一生补处。菩萨摩诃萨皆见光明。叉手合掌观莲华上如来身。见三十二大人之相。八十种好以自庄严。并见菩萨摩诃萨众。莲华世界佛土庄严。见已欢喜皆发善心。过一佛土微尘数世界。菩萨摩诃萨各各舍己国土。以神足力至莲华世界。供养恭敬亲近莲华上如来应供正遍知。善男子。莲华上如来见大众集。现广长舌相。遍覆大众及四天下。行住坐立于此座上。菩萨皆从三昧起。一切大众供养莲华上如来。善男子。莲华上如来还摄舌相神通。复放一一身诸毛孔。各六十亿那由他百千光明。遍照十方各一佛世界微尘数国土。于诸刹中。菩萨摩诃萨。有授记者。得三昧者。略说彼诸菩萨摩诃萨。各各舍己佛刹。以神足力到莲华世界。供养恭敬亲近莲华上如来。善男子。尔时莲华上如来。还摄神通。为一切菩萨大众。转不退转正法之轮。多所饶益愍念世间。为饶益安乐诸天世人成就大乘故。
