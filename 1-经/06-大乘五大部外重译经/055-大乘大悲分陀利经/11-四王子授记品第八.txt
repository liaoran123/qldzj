
善男子。尔时海济婆罗门。告第四王子支众。略说。如曼如尸利所愿无异。世尊赞言。善哉善哉。善男子。汝为菩萨时。当破无量阿僧祇众生结使金刚之山而作佛事。然后当成阿耨多罗三藐三菩提。善男子。是故字汝为坏金刚慧明照尸利。汝坏金刚慧明照。于当来世过一恒河沙数阿僧祇。始入二恒河沙数阿僧祇。东方过十恒河沙数佛土微尘数世界。有国名阿尼弥沙。善男子。汝于其中当成阿耨多罗三藐三菩提。号普贤如来应供正遍知明行足乃至佛婆伽婆。其佛土无量庄严亦复如是如汝所愿。善男子。宝藏如来。适授坏金刚慧明照菩萨摩诃萨阿耨多罗三藐三菩提记。于虚空中无量亿那由他百千诸天。皆赞善哉。雨海此岸牛头沉水木櫁粖香。彼白佛言。唯世尊。若我如是意满。如我五体礼佛足时。令恒河沙数世界踰天妙香充满其中。于中地狱畜生饿鬼人天。彼众生得闻是香。身心苦患乃至讫。我头面着地于尔所时得休息。善男子。尔时坏金刚慧明照菩萨五体礼宝藏如来足。应时恒河沙数世界。踰天妙香充遍其中。于中一切众生。身心苦患尽皆休息。佛言。

起能坏金刚　　香色充满刹
喜乐多众生　　汝为世间解

善男子。尔时海济婆罗门。告第五王子无畏。略说。世尊。我惟不取斯秽浊佛土。当知是处成三藐三菩提。其中无有地狱畜生饿鬼。绀琉璃地等如莲华世界庄严说。无畏王子以莲华置宝藏如来前白佛言。唯世尊。若我如是意满。当承佛威神。令我得现庄严三昧。如我在世尊前。于十方恒河沙数世界微尘数佛土。当雨莲华大如车轮令我等见。适发斯言。蒙佛威神得现庄严三昧。十方恒河沙数世界微尘数佛土。皆雨莲华大如车轮。无畏王子。见已极大欢喜。佛言。善男子。汝所愿甚善。取妙佛土。以至诚语疾得三昧雨于莲华。彼白佛言。若我得满阿耨多罗三藐三菩提意者。令此莲华悬于虚空应时即住虚空。佛言。善男子。汝所为甚疾以莲华印于虚空。善男子。是故字汝为虚空印。汝虚空印。于当来世过一恒河沙数阿僧祇。始入二恒河沙数阿僧祇。于东南方过亿百千恒河沙数佛土。有世界名莲华。汝当于中成阿耨多罗三藐三菩提。号莲华上如来应供正遍知明行足乃至佛婆伽婆。纯菩萨僧。其数无量。寿亦无量。必得是一切威德如汝所愿。虚空印菩萨即时五体投地礼宝藏如来足。佛言。

汝当饶益世　　除灭结秽浊
持刹微尘德　　逮觉如前胜

善男子。尔时海济婆罗门语第六王子虚空。略说。唯不于此秽浊佛土。略说。如虚空印菩萨所愿。世尊。若我如是意满。令于十方恒河沙数世界虚空中有七宝盖。白珠罗网以覆其上。悬众宝铃以严其盖。宝铃网中出如是声。所谓佛声法声僧声。波罗蜜声力声通声。及无畏声。其中一切众生使闻是声。令发阿耨多罗三藐三菩提心。其有先发菩提心者。令不退转阿耨多罗三藐三菩提。适发是言。于十方恒河沙数世界一切虚空中。略说。出如是声。蒙佛威神皆悉自见。复白佛言。唯世尊。若是意满如我所愿。令我于世尊前得智显明三昧。以是增长善法。得是三昧已。然后世尊。授我菩提记。蒙佛威神即得智显明三昧。佛言。善哉。善男子。所愿甚妙。以汝福业。于十方恒河沙数佛土虚空中覆以宝盖。出柔软声。觉悟多亿那由他百千众生。善男子。是故字汝为虚空显明。汝虚空显明。于当来世过一恒河沙数阿僧祇。始入二恒河沙阿僧祇。于东方过二恒河沙数佛土。有世界名日月。汝当于中成三藐三菩提。号法自在富王如来应供正遍知明行足乃至佛世尊。时虚空显明菩萨以五体礼宝藏如来足。佛言。

起善习意调伏心　　能发大悲于众生
当度群品苦海岸　　觉智无上正菩提

善男子。尔时海济婆罗门语第七王子支像。略说。唯不于此浊佛土中。我如是处成菩提。于中无有地狱畜生饿鬼之名。亦无女人。其中众生不由胞胎。无须弥铁围大铁围土石诸山。无有泉源瓦砾刺棘高下恶风树木大海。亦无日月星宿昼夜闇冥。其中众生无有秽气屎尿涕唾。形无污臭身心无寄。令其中不以土石为地。纯马瑙成无量百千众宝庄严。令其佛土无有余草。唯曼陀罗摩诃曼陀罗。令其佛土以种种宝树庄严。其宝树上种种宝盖庄挍。有种种宝房舍种种宝衣。种种宝鬘。种种宝璎。种种宝严具。种种音乐。种种宝器。种种华。以庄挍树。令众华合音乐声止。以是知夜。众华合时菩萨受生。适生其中便坐定意。令得现庄严三昧。以是三昧见十方佛土微尘数世界中现在诸佛。令于尔时得净天耳。闻于佛土微尘数十方余世界中现在住世说法。说法诸佛。令其中众生生已。皆自识宿命。忆念佛土微尘数劫中生事。令其生已得净天眼。普见十方佛微尘数佛国庄严。令其生已。善具知他心智。以一念顷。知佛土微尘佛刹中。一切众生心念所行。乃至菩提般涅槃。不失是三昧。夜欲明时。四方香风微妙柔软触身生喜来吹华敷。令诸菩萨从三昧觉于华台起。令得如是神通。一心念顷至一一方佛土微尘数佛刹。亲近现在诸佛世尊已。还来本土。于曼陀罗摩诃曼陀罗花台上结加趺坐。思惟法门瞻仰如来。如所坐处随其回转。于一切方悉令见我。其中菩萨于法或想若生疑者。令观我身见即亘然。彼诸菩萨随欲闻法。适观我已皆悉令知。其中菩萨令无我所无所为作乃至身命。其中菩萨皆得不退转。其中令无不善之名。令其佛土亦无受戒之名无犯悔语。令其中一切众生。具三十二大人之相。具那罗延力。令其中无有一人诸根不具乃至菩提般涅槃。令其中一切众生其首文[口*荼]袈裟着身一时俱生。令得善分别三昧。乃至菩提际未曾中失。令其中众生普集善根。令其中众生无老病苦。有菩萨于中寿欲终时。结加趺坐而般涅槃。身中出火以自阇维香风来吹。彼舍利置于他方无佛土中。令成如意珠宝。如转轮王明净摩尼之宝。其中众生有见彼摩尼宝光者。有见摩尼宝者。有复触者。令彼一切不受地狱饿鬼畜生之苦。乃至菩提般涅槃未曾受痛。于中命终。其有诸佛现在住其世。为众生说法生如是处。彼得生已。于诸佛所闻说妙法发菩提心。适发心已。令得不退转阿耨多罗三藐三菩提。我佛土中。无有一人不入三昧而命终者。亦无苦痛无相恋着别离命终。于中终已令不生难处无佛国土中。至菩提际。未尝不见佛。未尝不闻法。未尝不供养僧。令其中一切众生无秽浊嗔恚爱憎悭嫉无明吾我。于中生也。其佛土中。令无声闻及辟支佛。纯诸菩萨。润心软心无怨心。不浊心寂心定心。如是菩萨充满其中。令我佛土庄严明净。现于十方佛刹微尘数余世界中。香亦遍至。使其众生常乐充满。令其佛土不闻苦声。我当尔所时行菩萨行。为菩萨时先立如是净庄严佛土。安置如是净意众充满佛刹。然后我于其中成阿耨多罗三藐三菩提。我逮菩提时令光明无量。又我身相庄严。令于十方千佛土微尘数余佛刹中皆悉遍现。于中众生有见我者。令彼众生灭除贪欲嗔恚愚痴悭嫉吾我嫌恨结使。悉皆令灭发菩提心随其所欲。三昧陀罗尼忍辱以见我故悉皆令得。其有众生生寒冰地狱者。见我已受暖暖乐受得是快乐。譬如比丘入第三禅。彼见我已令其身意极乐充满。皆发阿耨多罗三藐三菩提心。于中命终来生我国。得不退转阿耨多罗三藐三菩提。若众生生饿鬼中。得见我已。略说。令不退转阿耨多罗三藐三菩提。畜生亦如是说。如是我光倍照诸天。令我寿命无量无能数者。除萨婆若智。我逮菩提时。于十方无量阿僧祇无称无边余世界中。诸佛世尊赞叹称誉。我令其中众生闻名者。于彼所作善根回向我刹。彼命终已来生我国。除无间罪非毁正法谤贤圣者。我逮菩提时。于无量阿僧祇余佛刹中。众生闻我名号求生我国。命欲终时。我与无量大众围绕。入无曀三昧而现其前。如是善说。令彼众生心得欢喜一切苦灭。以是欢喜悟毕定三昧。令其心得法忍之乐。彼命终已得生我国。又余佛土乏七财者。不乐求三乘。亦不乐求人天之福。又不乐求三善福地。乐着非法悭贪嫉妒。乐近邪法众生之类。以堕无堕三昧。彼诸众生命欲终时现住其前。与无量众围绕。而为说法。以已佛土示彼众生劝以菩提。令彼众生于我所得乐喜踊跃发菩提心。令彼一切苦痛除灭。得日灯三昧令舍愚痴。命终之后得生我国。佛言。善哉善哉。善男子。所愿甚善。彼白佛言。世尊。若我如是意满。于佛刹微尘数十方余佛土中。令雨奇妙海此岸栴檀之末。于中众生闻是香者。令彼一切发菩提心。令我于今得如愿三昧已而自得见。善男子。彼适愿已得如愿三昧自见佛土。微尘数十方余世界中。雨奇妙海此岸栴檀之末。见于十方各过数众生叉手合掌发菩提心。佛言。善男子。雨香甚速。劝过数众生于菩提。善男子。是故字汝为师子香。于当来世过一恒河沙数阿僧祇。始入二恒河沙数阿僧祇。于上方去此佛土。过四十二恒河沙数佛刹微尘数佛土。有世界名绀香光明无尘。汝师子香。于中当成阿耨多罗三藐三菩提。号光明无尘上身香月自在王如来应供正遍知乃至佛世尊。善男子。尔时师子香菩萨五体礼如来足。宝藏如来言。

起人修罗天所敬　　当为世尊济众生
汝断三界苦结缚　　汝当得妙无上士
