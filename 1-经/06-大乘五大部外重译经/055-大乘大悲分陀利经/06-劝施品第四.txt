
尔时寂意菩萨摩诃萨承佛威神白佛言。世尊。以何因何缘。其余诸佛国土清净。无诸秽恶亦无五浊。种种奇妙庄严佛土。彼诸菩萨摩诃萨种种威德而皆悉备。种种欢乐而皆满足。亦无声闻辟支佛名。何况其余。世尊。以何因缘。于此秽恶命浊劫浊众生浊见浊烦恼浊世。成阿耨多罗三藐三菩提。而有四众三乘说法。世尊。何故不取清净佛土无五浊者。佛言。善男子。以本愿故菩萨取净佛土。亦以本愿故取不净土。善男子。有菩萨摩诃萨。大悲具足取不净佛土。所以者何。以本愿故。令我于此恶世成佛。汝一心善听。当为汝说。时寂意菩萨听佛所说。佛言。善男子。乃往古昔。过一恒河沙数阿僧祇劫。于此佛刹。尔时有大劫名持。是大劫中在此佛刹是四天下。时转轮王名曰离诤。主四天下。离诤王时。有国大师婆罗门名曰海济。生一子有三十二相八十种好。百福庄严皆悉具足。身有圆光。如若瞿卢树紫磨金色。当生之时。百千诸天来供养已。即为立字名曰海藏。彼于余时出家学道。剃除须发而被法服。得成阿耨多罗三藐三菩提。号曰宝藏。彼佛转法轮时。令多亿那由他百千众生。有得天道及解脱果。彼于余时。与多亿那由他百千声闻众围绕侍从。村城聚落王舍游行。渐渐至安詶罗城离诤转轮王所治之处。去城不远有阎披罗园。宝藏如来应供正遍知。与多亿那由他百千声闻众俱。于中止住。时离诤王。闻宝藏如来应供正遍知与无数亿那由他百千声闻众俱入其街里。住阎披罗园。王即生念。今我应至如来应供养恭敬尊重赞叹。时离诤王。以大神德无量王威。咸与无数亿百千臣民前后围绕导从出城。诣阎披罗园。以其所乘尽所乘地下乘步进。向宝藏如来所。至已头面礼足。绕佛三匝却坐一面。善男子。尔时宝藏如来应供正遍知。见离诤王。正法喜悦要语劝化离诤王。令踊跃欢喜。以无数言辞正法喜悦要语劝化令踊跃已。默而住。时离诤王叉手合掌。白宝藏如来应供正遍知言。唯愿世尊。与比丘僧受我三月请。供养衣服饮食床榻卧具。病瘦医药随其所须。善男子。宝藏如来默然受请。彼离诤王知佛受请。礼毕绕佛三匝而去。时离诤王。还告诸小王群臣人民。作如是言。汝等当知。我请宝藏如来应供正遍知及比丘僧三月。供养一切所须。我有财宝供养之具。所可爱重尽回施佛及比丘僧。汝等所有己物供养之具。尽回施佛及比丘僧。彼诸人等皆亦回施。时主藏宝臣。尽以金为阎披罗园地。寻时以竟。即为世尊造七宝台。周匝四边七宝为户。遍于园中置七宝树。彼诸树上种种衣服而以庄严。种种幡盖。种种真珠璎珞。种种房舍。种种严饰。种种宝器。种种杂香。种种七宝华果以庄严。散种种华。种种缯彩。种种茵褥。种种氍氀毾[毯-炎+登]。种种衣服。以用敷座。又置宝轮在于台外。当世尊前。去地一仞。虚空中住光[火*僉]甚明。纯白象宝七支平满。住世尊后。擎持宝树覆世尊上。彼树庄严。以七宝璎珞种种庄严。以七宝璎珞种种严具。种种鬘饰种种缯彩。种种妙衣种种房舍。树上有盖七宝庄严。离诤王第一正后。在佛前住。以海此岸牛头栴檀末香。以散佛上。离诤王。亲自执持摩尼宝珠光耀极明。置如来前。彼轮光珠光照于园中。其明充满。其佛光照三千大千世界。微妙普遍一一声闻。以牛头栴檀为座。亦以为机而承其足。诸声闻后皆有白象。擎持宝树严饰丽妙。如前所说以覆其上。诸声闻前皆有婇女。众宝璎珞以为严饰。皆以海此岸牛头栴檀末香。用散佛上。其一一声闻前置琉璃珠。种种音乐周遍园中。圣道宝臣将四种兵。列住园外周匝侍卫。善男子。尔时离诤王。于晨朝时出城诣佛。乘其所乘尽所乘地。下乘步进向世尊所。至已头面礼宝藏如来足。及礼众僧。绕三匝已。王亲以水灌如来手。躬自斟酌百味饮食。种种肴膳皆悉备足。王知食讫收钵。手执宝拂敬拂如来。其王千子及八万四千诸小国王。如是供养声闻僧已。皆各执拂而拂大众。饭讫少时。无数亿那由他百千众生。皆来入园为听法故。无数亿那由他百千诸天。于虚空中。雨众天华作诸伎乐。种种天缯幡盖柔软衣服。及诸璎珞悬虚空中。四万青夜叉。于栴檀林中。常取海此岸牛头栴檀为薪。为佛比丘僧供设饭食。时离诤王即是夜于佛大众前。然多亿那由他百千灯明。善男子。时离诤王。夜分于世尊前。顶上两肩手膝两足竟夜擎灯。佛威神故。形无疲懈其身受乐。譬如比丘入第三禅身不倾倚心无劳惓。如是供养终竟三月。如是千子八万四千诸小国王。并余多亿那由他百千众生。以王供养一一声闻终于三月。如离诤王供养宝藏如来等无有异。时王正后。于三月中华香供养。余多亿那由他百千婇女。于三月中以华香供养诸声闻众。亦复如是。善男子。尔时离诤王竟三月已。以八万四千紫磨宝台。回施世尊。八万四千金轮轮宝为首。亦用施佛。八万四千白象象宝为首。八万四千马马宝为首。八万四千日明珠珠宝为首。尽以施佛。八万四千诸小国王主藏宝为首。回施世尊。供给所须。八万四千小王圣导宝为首。回施世尊。给侍左右。八万四千城安詶罗城为首。施佛及僧随意所用。八万四千七宝行树。八万四千众宝华聚。八万四千七宝盖。八万四千王妙衣服。八万四千杂宝鬘饰。略说。车乘床座及承足机。卧具屣器头服冠帻。璎珞金璎真珠璎珞。伎乐钟铃螺鼓幢摩及拂。镫炉澡盥园林鸟兽。皆是众宝并及妙味。各八万四千。尽回施宝藏如来应供正遍知已。而白佛言。我国事殷并忏悔世尊。唯愿如来。乐住此园比更奉觐。彼离诤王千子于佛前住。一一王子请佛及僧。三月供养一切所须。世尊默然受王子请。尔时离诤王。知佛受诸子请已。头面礼足及比丘僧。右绕三匝辞退还宫。彼时诸王子中。第一王子名曰不眴。于三月中。供养世尊及比丘僧。如离诤王。王子间日一来奉觐世尊及比丘僧。听微妙法。善男子。时国大师婆罗门。是宝藏如来父名曰海济。遍阎浮提男女大小而从乞求。未便即受先令施主受三归依住阿耨多罗三藐三菩提。然后受施。阎浮提内一切老少有智。海济婆罗门。无不受其施。劝以三归令住阿耨多罗三藐三菩提者。如是劝多亿那由他百千众生。令修三福地住阿耨多罗三藐三菩提。不眴王子于三月中如是供养世尊及比丘僧。如离诤王。竟三月已。唯除城郭自然轮自然象自然马自然摩尼宝。玉女宝主藏宝圣道宝。除是已。以八万四千金轮。八万四千象。八万四千马。尽回施佛。略说。日明珠婇女童子如意之树。华聚衣盖璎珞车乘床座。及承足机卧具屣器。头服冠帻真珠璎珞。伎乐钟铃螺鼓幢摩及拂。镫炉澡盥园林鸟兽。皆是众宝。并及妙味各八万四千。尽回施已。忏悔世尊及比丘僧。尼摸王子。亦以如是供养之具。于三月中供养世尊并比丘僧。如不眴。供养已。如是宝物施与达嚫。亦如不眴。帝众王子。于三月中供养世尊并比丘僧。达嚫亦然。今当略说。彼众王子。无畏王子。虚空王子。支象王子。民陀罗王子。蜜苏王子。魔陀步王子。土众王子。知义王子。童子王子。解愚王子。解人王子。阿罗步王子。遣使王子。安佉慕王子。义语王子。阿邻度路王子。将愿王子。将象王子。月将王子。日将王子。主将王子。金刚将王子。忍将王子。处将王子。疾将王子。贺逻尼慕王子。曀障王子。障力王子。障杂王子。乐杂王子。王财王子。欲闷王子。贺逻陀附王子。拥护王子。王称王子。盐摩野披罗步王子。野阇路王子。野度披树王子。野颇奴王子。野象奴王子。礼月王子。不退王子。乃至离诤王千子。一一亦皆如是。以一切所须。供养宝藏如来应供正遍知。及无量比丘僧。衣被饮食卧具随病医药。并余所须各于三月。如王太子不眴。一一以八万四千金轮。乃至八万四千味。皆回施佛及比丘僧。以是大施。有求天帝。有求梵王。有求魔王。有求转轮圣王。有求大富。有求声闻。乃无一人求辟支佛乘。况求大乘。尔时离诤王以此大施。还求转轮圣王。如是满二百五十岁。皆亦各各忏悔世尊并比丘僧。尔时国大师海济婆罗门。诣宝藏如来比丘僧所。请供七年。以一切所须衣被饮食卧具。随病医药并余所须。尔时世尊默然受之国大师请。是时海济婆罗门。以一切所须供养宝藏如来。如王离诤亦无有异。善男子。海济婆罗门。于余时心生念。我已劝多亿那由他百千众生。令发阿耨多罗三藐三菩提心。不知是离诤王所可志愿。为求天王。为求人王。为求声闻乘。为求辟支佛乘。为求阿耨多罗三藐三菩提。设我当得成阿耨多罗三藐三菩提。未度众生令皆得度。未得解众生令皆得解。诸老病死忧悲苦恼众生令得解脱。未涅槃者令得涅槃。若龙若夜叉。若佛若声闻。若梵王。愿示我梦。是王。为求天福。为求人福。为求声闻辟支佛地。为求阿耨多罗三藐三菩提耶。善男子。尔时国王大师海济婆罗门。即于梦中见如是光明。见十方恒河沙数世界诸佛如来。彼诸佛世尊。皆遣莲华与婆罗门。白银为茎黄金为叶。马瑙为台琉璃为须。一一华上皆有日现。彼诸日上有七宝盖。一一日出六十亿光。彼一切光皆入婆罗门口。自见己身。高千由旬清净如镜。自见身中。六十亿那由他百千菩萨。皆于莲华台上结加趺座入于三昧。见彼诸日绕身周匝。又见诸盖虚空中住乃至梵天。彼诸莲华绕身住者。闻出柔软之音过天五乐。于中见离诤王。猪头人身以血自涂。东西驰走。多诸杂虫竞来食之。于卑贱伊兰树下坐。多诸杂虫竞共食之。乃至白骨已数数还复。猪头人身以血自涂。多诸杂虫竞来食之。于卑贱伊兰树下坐。多诸杂虫竞来食之。乃至白骨。于中见诸王子有猪头者。有象头者。有水牛头者。有狼头者。有豺头者。有狗头者。有猕猴头者。以血涂身。多诸杂虫竞来食之。皆依卑贱伊兰树下坐。多诸杂虫竞来食之。乃至白骨其身还复。虫寻食之。复见余王子乘水牛车。须曼那华以自庄严。随不正道而南游行。梵王帝释并及护世。来语之言。咄婆罗门。汝与莲华周匝住者。于中先以一华持与国王。其诸王子各与一华。然后与诸小王。自与汝子并及余人。时婆罗门闻彼诸天使分布已。即分诸华。眠觉起坐忆所见梦。于坐生念。是转轮王。愿乐下贱生死。悕望安乐而愿卑贱。诸王子等亦复如是。又我所见王子乘水牛车。须曼那华以自庄严而南游行。是求声闻乘者。又我所见光明于十方诸佛世尊。缘我遍至阎浮提。劝化多亿那由他百千众生。以三福地使得成就令住其中。以是故。我梦见大光明。见于十方诸佛世尊以我遍至阎浮提。劝化过数众生。令住阿耨多罗三藐三菩提。又我今请如来应供正遍知及比丘僧。于七年中以一切所须。以是十方诸余世界诸佛世尊。今遣此华而来与我。令发阿耨多罗三藐三菩提。愿以是诸佛世尊为我遣华。我所见华上日。有诸光明入我口中。见己身极为高广。见日周身。自见身中。有六十亿那由他百千菩萨。莲华台上结加趺坐入于三昧。如是诸梦我所不解。又见梵释护世劝我分布诸华。寻时自见分此华。如是诸梦唯佛明焉。我以何因缘见此大梦。我今应至佛所问此梦意。尔时海济婆罗门。即于夜时具办肴膳。明至佛所自行澡水。佛及比丘。从上至下行水毕已。手自斟酌种种肴膳。随意所须饭佛及僧。食讫收钵还坐说法。尔时离诤王。与其千子无数百千大众俱。围绕侍从往诣佛所。乘其所乘尽所乘地。下乘恭肃步进入园。至如来所。头面礼足及比丘僧。坐于佛所听说妙法。尔时海济婆罗门。如前所见梦前问佛已。世尊告大婆罗门。汝所见大光明。见于十方恒河沙数世界诸佛世尊。彼为汝遣华。上见日皆放光明。彼诸光明尽入汝口。以汝婆罗门。于二百五十岁。遍行阎浮提。劝化过数众生以三福地令住其中。又劝化过数众生。以阿耨多罗三藐三菩提令住其中。以是大施故。婆罗门。彼诸佛世尊。皆授汝阿耨多罗三藐三菩提记。于十方恒河沙数世界中。现在住世说法。诸佛遣华与汝。以白银为茎黄金为叶。马瑙为台琉璃为须。一切华上所可见日。婆罗门。彼所现梦是先瑞应。汝婆罗门。梦见十方恒河沙数世界中诸佛世尊。现在住世说法。彼诸佛世尊为汝遣七宝盖。彼诸宝盖于空中住乃至梵天。婆罗门。汝可成阿耨多罗三藐三菩提夜时。即是夜名称流布闻于十方恒河沙数世界乃至梵天。无其过上见汝顶者。婆罗门。彼所现梦是先瑞应。婆罗门。汝梦见己身极自高广。乃至梵天日周身住。婆罗门。汝所可劝化过数众生发菩提心。是汝成菩提时。一佛世界微尘数十方国土。彼亦成阿耨多罗三藐三菩提。是汝本所劝化于菩提者。彼皆称誉汝而作是言。彼如来应供正遍知。初劝化我等于阿耨多罗三藐三菩提。是故我今得成阿耨多罗三藐三菩提。彼是我等善知识。彼诸佛皆遣菩萨。恭敬供养赞叹于汝。彼诸菩萨摩诃萨各舍己佛土而来。皆以种种菩萨神通。供养于汝。而听法已。得种种若干三昧忍辱陀罗尼门。彼诸菩萨摩诃萨各还本土。称誉赞叹汝之名称。婆罗门。彼所现梦是先瑞应。婆罗门。汝自见身中多亿菩萨于莲华上结加趺坐入于三昧者。婆罗门。汝成菩提时。劝化多亿那由他百千众生。得不退转住阿耨多罗三藐三菩提。婆罗门。汝以无上般涅槃般涅槃已。于后一佛世界微尘数大劫中。十方国土诸佛世尊。以正法王治。皆赞叹称誉汝。如过无量无边阿僧祇劫。有如来应供正遍知。名号如是。彼如来应供正遍知。劝化我等令住阿耨多罗三藐三菩提。以是故。我等今得成阿耨多罗三藐三菩提。得正法王位。婆罗门。彼所现梦是先瑞应。婆罗门。汝梦见余人猪头人身象头。乃至狗头以血涂身。多诸杂虫竞来食之。卑贱伊兰树下坐。多诸杂虫竞来食之。乃至白骨其身还复。猪头人身乃至狗头。以血自涂。多诸杂虫竞来食之。是彼愚痴男子。住三福地布施持戒修定者。有求魔界苦。乐求天上福尽命终之苦。人中老病死苦。怨憎会苦。爱别离苦。饿鬼中饥渴苦。畜生中痴冥屠割苦。乐在地狱中受种种苦。住三福地者。求天上天王。求人中一天下王。求二天下王。求三天下王。求四天下王。彼愚痴男子食一切众生。一切众生亦食彼愚痴男子。如是经久沉溺生死。婆罗门。彼所现梦是先瑞应。婆罗门。汝梦见余人以须曼那华而自庄严。乘水牛车随不正道而南游行者。婆罗门。彼善男子。亦住三福地布施持戒修定。为自度故。是求声闻乘者。彼所现梦求声闻乘人。是先瑞应。
