
善男子。往昔古世过无量阿僧祇大劫。尔时此土名无尘弥楼厌。彼大劫百岁世人莲华香如来像法中。善男子。我时为阎浮提强力转轮王名无胜。有千子。我皆劝于阿耨多罗三藐三菩提。彼亦于余时出家。于莲花香如来法中具修梵行。彼亦与显莲花香如来法。唯我六子不欲出家。不欲发菩提心。我数教语。汝等何求不发菩提心不肯出家耶。彼言。我不能出家。所以者何。于像法弊恶时有出家者。不能具持戒身。彼当乏七财恒处生死渊。彼当复失人天功德有不具持佛禁戒者。长在三涂。是故我等不能出家我复问言。汝等何故不发菩提心。彼言。若能以一切阎浮提与我等者。当发阿耨多罗三藐三菩提心。善男子。我闻语已。甚大欢喜而自思惟我已令一切阎浮提人住三归依劝八圣分斋。又劝三乘。我今应分此阎浮提为六分。持与六子劝以菩提。我宜出家具修梵行。寻如所思分一切阎浮提。而作六分与诸子等。我即出家具修梵行。彼阎浮提六王不相和顺。斗诤怨嫉疫气流行。兴兵交战各不自宁。普令阎浮提极大饥馑。天不降雨五谷不成。树木不生华叶果实。及诸草药亦复不生。人民鸟兽饥渴身然苦逼难堪。我即思惟今正是时。应以身施自身血肉充足众生。舍床而去往诣中国上障水山上。立誓愿言。

如我今者舍身命　　但因悲念不为天
为利世人及诸天　　令成肉山给众生
如我舍身受妙色　　不求释梵及魔王
为益世人及诸天　　令我肉血成弥楼
听我人天龙夜叉　　有在于此山树神
我因众生起怜愍　　以身血肉济群臣

我立愿时。阿须罗宫皆悉大动地极肃震。弥楼倾摇海水波踊。天及诸神皆悉悲泣。我时即从障水山上便自投下。以本愿故即成肉山。高一由旬。纵广正等亦一由旬。人民鸟兽来食血肉。以本愿故昼夜生长。渐渐乃至高千由旬。纵广正等亦千由旬。周匝四边皆有人头悉具发爪眼耳鼻舌口齿悉备。彼诸人头高声唱言。咄汝众生各随所欲。恣意取之食肉饮血。若眼耳鼻舌口齿发随汝所欲身得充满从意所求。若发阿耨多罗三藐三菩提心若声闻乘若辟支佛乘。此是汝等养身之具卒未便尽不与汝等作信施罪。又令汝等命不速尽。其解脱慧众生。有发声闻乘心。有发辟支佛乘。有发阿耨多罗三藐三菩提心。有求人天福心。食肉饮血有取眼者。有取耳有取鼻。有取唇有取齿有取舌者。以本愿故寻即还复。不尽不减乃至十千年。以身肉血充满一切阎浮提人夜叉及诸鸟兽。于十千年中施眼如恒河沙。施血犹四大海。施己身肉若千须弥。以舌施人如铁围山。以身施与中弥楼等。施鼻犹若大弥楼山。我以齿施如耆阇崛山。我身肉施遍娑诃刹。善男子。观我于十千年中以一身命如是无量无边阿僧祇施。以是充满无量无边阿僧祇众生。无一念顷而生悔心我即于彼立如是愿。若我得成阿耨多罗三藐三菩提意如是满者。如我于此一天下中自身血肉充足一切。令我如是于恒河沙数千年中。于此无尘弥楼厌佛刹一切方中。我以如是身。于一一方满十千年。以身血肉皮肤眼耳鼻舌唇齿及发。充满众生劝以三乘。若人夜叉罗刹及诸畜生有四大者。啖肉饮血乃至饿鬼。我当充足于彼一切。如我一佛刹中以身血肉济诸众生。如是普于十方恒河沙数五浊佛土中。以身血肉眼乃至舌充彼众生。以如是身恒河沙数大劫之中以己身命充足于彼诸佛土中一切众生。若我是愿意不满者。令我永已不见十方余世界中已转法轮现在住世说法诸佛世尊。我不成阿耨多罗三藐三菩提。使我于生死中不闻佛声法声僧声波罗蜜声力声无畏声。使我于生死中乃至不闻善声。若我自身施与充足一切众生。如是愿不满者。使我常处阿鼻地狱。若我求愿如是得满。如我于此一佛刹土。一一方中以己肉血如是充足一切众生。亦于十方恒河沙数余佛土中。以身肉血充足众生。善男子。观如来所行身施檀波罗蜜相续眼施。积满阎浮提至三十三天际。善男子。此如来略说身施檀波罗蜜。
