
尔时胜思惟梵天白佛言。世尊。云何菩萨过世间法现住世间法。而不为彼世法所染。如实善知世间诸法随世间法。而不为世间法之所染。教化众生令离世间得世间法平等。行于世间而不坏世间法。尔时世尊即以偈颂。答梵天曰。

我说阴是世　　世间所依止
不依止五阴　　得脱世间法
菩萨有智慧　　知世间实性
虽五阴相应　　而不为阴染
得失及称讥　　毁誉苦乐等
如此之八法　　常牵于世间
大智慧菩萨　　如实知世法
见世败坏相　　处之而不动
得利心不高　　失利心不下
其心坚不动　　不随世间法
得失及毁誉　　称讥苦乐等
于此世八法　　其心常平等
知世间虚妄　　依二颠倒起
菩萨黠慧人　　不行世间道
世间所有道　　菩萨皆识知
故能于世间　　度众生苦恼
虽行于世间　　如莲华不染
亦不坏世法　　通达法性故
世间行世间　　不知是世间
菩萨行世间　　明了世间相
世间虚空相　　虚空亦无相
菩萨如是知　　不染于世间
如所知世间　　随知而演说
知世间性故　　而不坏世间
五阴无自性　　是即世间性
若人不知是　　常住于世间
若见知五阴　　无生亦无灭
是人行世间　　而不依世间
凡夫不知法　　于世起诤讼
是实是不实　　住是二相中
我常不与世　　起于诤讼事
世间之实相　　悉已了知故
诸佛所说法　　皆悉无诤讼
知世平等故　　非实非妄语
若佛法决定　　有实有妄语
是即为贪着　　与外道无异
而今佛法中　　无实无妄语
是故我常说　　出世法无二
若人知世间　　如是之实性
于实于虚妄　　不取此恶见
如是知世间　　清净如虚空
是大名称人　　照世间如日
若人见世间　　如我之所见
如斯之人等　　能见十方佛
诸法从缘生　　自无有定性
若知此因缘　　则达法实相
若知法实相　　是则知空相
若能知空相　　则为见导师
若有人得闻　　如是世间相
虽行于世间　　而不住世间
依止诸见人　　不能及此事
云何行世间　　而不依世间
若佛灭度后　　有乐是忍者
佛则于其人　　常现于世间
若人解达此　　则守护我法
亦为供养我　　亦是世导师
若人须臾间　　世间性如此
是人终不为　　恶魔所得便
若能达此义　　则为大智慧
是人为大富　　法财之施主
若知世如此　　亦是具禁戒
彼忍力勇健　　进取大精进
具足诸禅定　　获得大神通
智慧如实知　　一切世间道
若能如是行　　彼成就三昧
乐于寂静处　　则起于般若
随闻是法处　　则有佛不空
如是诸菩萨　　不久坐道场
若有深知见　　如是世间性
则能降众魔　　疾得无上道

如来复告圣胜思惟大梵天言。梵天。如来出过世间而说世间。世间集。世间灭。世间灭道。梵天。言世间者。我说五阴名为世间。贪着五阴名为世间集。五阴尽名为世间灭。观察五阴不见二法。名为世间灭道。复次梵天。所言五阴。五阴者但有言说。于中取言语邪见名为世间。不舍是见名世间集。是见自相名世间灭。随以何道不取是见。名世间灭道。梵天。我意在此。是故我今即此一寻身中。说世间苦世间集世间灭世间灭道。尔时胜思惟梵天。白佛言。世尊。如佛所说。四圣谛者。未知何等是实圣谛。佛言。梵天。所言苦谛非实圣谛。梵天。所言苦集谛非实圣谛。梵天。所言苦灭谛非实圣谛。梵天。所言灭苦道谛非实圣谛。梵天。若彼苦是实圣谛者。一切牛猪诸畜生等应有实谛。何以故。以彼皆受种种苦故。以是义故苦非实谛。梵天。若彼集是实圣谛者。六道众生应有实谛。何以故。以彼因集生诸趣故。以是义故集非实谛。梵天。若彼灭是实圣谛者。一切世间堕邪断见。说灭法者应有实谛。何以故。彼说灭法为涅槃故。以是义故灭非实谛。梵天。若彼道是实圣谛者。缘于一切有为道者。应有实谛。何以故。以彼依有为法。求离有为法故。以是义故道非实谛。梵天。是故当知。苦谛集谛灭谛道谛非实圣谛。梵天。实圣谛者。知苦无生。是名苦实圣谛。知集无和合。是名集实圣谛。于毕竟灭法中。知无生无灭。是名灭实圣谛。于一切法平等。以不二法得道。是名道实圣谛。梵天。实圣谛者。非妄语非实语。梵天。何者是妄语。所谓着我着众生。着命着丈夫。着人着常见。着断见。著有见。着离有见。着生见。着灭见。着生死见。着涅槃见。梵天。是名妄语。梵天。若不着如是见。不触如是见。不取如是见。是名为实语。梵天。若行者言我知苦。是名妄语。若行者言我断集。是名妄语。若行者言我证灭。是名妄语。若行者言我修道。是名妄语。何以故。以不随顺佛所许念故名妄语。梵天。云何随顺佛所许念。谓不忆念一切诸法。若不忆念一切诸法。是名随顺佛所许念。若行者。住是念中则不住一切相。若不住一切相则住实际。若住实际是名不住心。若不住心。是人名为非实语非妄语者。梵天。是故当知。若非实语非妄语者。是名圣人实圣谛也。梵天。言实实者古今实故。若佛出世若不出世。法性常如是。法界恒如是。世间涅槃亦如是常。如是故名为实圣谛。何以故。非离生死名为圣谛。亦非令取涅槃名为圣谛。梵天。若人证如是四谛。是名实语者。梵天。于当来世。有诸比丘。不修身不修戒。不修心不修慧。是人说生相是苦谛。众缘和合是集谛。灭法是灭谛。以不二法求相是道谛。梵天。我说彼愚痴人。是外道徒党堕于恶道。我非其师。彼人非我声闻弟子。如是之人随外邪道破失法故。说言有谛。梵天。且观我坐道场时。不得一法是实是妄语。若佛不得法。是法宁可于众中有言说有论义有教化耶。梵天言。不也世尊。佛言。梵天。以诸法无所得故。诸法离自性故。我菩提是无贪爱相。

尔时胜思惟梵天。白佛言。世尊。若如来于法无所得者。以何义故。说如来坐道场名为佛。证何法故。说如来名为应正遍知。佛言。梵天。于汝意云何。我所说法。若有为若无为。是法为实为虚妄耶。梵天言。世尊。是法虚妄非实。修伽陀。是法虚妄非实。佛言。梵天。于汝意云何。若法虚妄非实。是法为有为无。梵天言。世尊。若法虚妄。是法不应说有不应说无。佛言。梵天。于汝意云何。若法非有非无。是法有得者不。梵天言。世尊。若法无者。彼法不得言有不得言无。佛言。梵天。若法非有非无。彼法云何证。梵天言。世尊。彼法不证。佛言。梵天。如来坐道场时。唯知虚妄颠倒所起诸烦恼染毕竟不生。以无所得故得。以无所知故知。何以故。梵天。我所得法。不可见不可闻。不可觉不可识。不可忆。不可取不可着。不可说不可难。出过一切境界。无语无说。无行不求。无有文字。无言语道。非识境界。无字非言语所说。梵天。彼法如是犹如虚空。汝乃欲于如是法中而得证耶。梵天言。不也世尊。诸佛如来甚为希有。成就不可思议未曾有法。深入大慈大悲。得如是寂灭相法。而以文字语言教人令得。世尊。若有众生得闻是法能信解者。当知是人不从小功德来。何以故。世尊。是法一切世间之所难信。何以故。世间不能信如是法故。佛言。梵天。云何是法一切世间之所难信。梵天言。世尊。世间贪着谛。而是法无如是。此法非实非妄语。世间贪着法。而是法无法无非法。世间贪着涅槃。而是法无生死无涅槃。世间贪着善法。而是法无善无非善。世间贪着乐。而是法无苦无乐。世间贪着佛出世。而是法无佛出世。亦无涅槃。虽有说法。而是法非可说相。虽赞叹僧。而僧即是无为。是故此法一切世间之所难信。世尊。譬如水中出火火中出水难可得信。如是烦恼中有菩提。菩提中有烦恼。是亦难信。何以故。如来得是虚妄烦恼之性。无法可证。有所说法而不可见。虽有所知而无分别。虽证涅槃而无所知。虽修诸行而不作二相。虽有证法而无所得。虽灭诸障而无所灭。世尊。若善男子善女人。有能信解如是法义。当知是人得脱诸见。当知是人供养诸佛。以曾亲近无量诸佛故。当知是人得善人护。以为一切诸善知识所护念故。当知是人信大妙法。以妙善根得增上故。当知是人善得法财大妙宝藏。以能守护佛法藏故。当知是人随顺作业。以能善作所作法故。当知是人种姓尊贵。以得生于如来家故。当知是人能行大舍。以舍一切诸烦恼故。当知是人得持戒力。以无起心破戒法故。当知是人得忍辱力。以是人能舍身命故。当知是人得精进力。以是人心不疲惓故。当知是人得禅定力。以烧一切不善法故。当知是人得智慧力。以离一切恶行见故。当知是人不为他败。以过一切恶魔境故。当知是人怨不能伏。以离一切诸对敌故。当知是人不诳世间。以其不诳诸如来故。当知是人是真语者。诸法自性善能说故。当知是人是实语者。说第一义实法相故。当知是人得善护念。以诸如来所护念故。当知是人柔和软善。以同止住善安乐故。当知是人名为大富。以是人有圣法财故。当知是人常能知足。以其具足行圣种故。当知是人易满易养。以如是人离食贪故。当知是人得安忍力。以如是人到彼岸故。当知是人为能度者。以是人能度未度故。当知是人为能解者。以是人能解未解故。当知是人为能安者。以是人能安未安故。当知是人为能灭者。以令未脱得解脱故。当知是人为能示者。以能为人示正道故。当知是人知正道者。以是人能脱未脱故。当知是人为大医王。以能善知诸法药故。当知是人为如良药。以疗众生烦恼病故。当知是人为有大力。以是人有智慧力故。当知是人有不退力。以有坚固毕竟法故。当知是人有精进力。以常修行不依他故。当知是人为如师子。以离怖畏毛竖等故。当知是人犹如大龙。以是人心善调柔故。当知是人为如大象。以其善能调伏心故。当知是人为如牛王。以其善能导大众故。当知是人为大勇健。以能破坏诸魔怨故。当知是人为不畏者。以得远离大众畏故。当知是人无所畏惧。以是人得无畏法故。当知是人无所忌难。以是人能说谛法故。当知是人为如明月。以得满足诸白法故。当知是人照明如日。以智慧光能照明故。当知是人为如灯炷。以离一切诸闇冥故。当知是人心坚如地。以得远离憎爱心故。当知是人平等如地。以能容受诸众生故。当知是人不住如风。以其不着一切法故。当知是人能净如水。以荡一切烦恼垢故。当知是人为如猛火。以烧一切诸动念故。当知是人如须弥山。以其坚固不可动故。当知是人金刚坚固如铁围山。不可坏故心坚固故。当知是人不可降伏。以一切怨不能伏故。当知是人不可度量。以非二乘所度量故。当知是人丰宝如海。以其多饶正法宝故。当知是人为如大海。以尽一切诸烦恼故。当知是人为不厌足。以常求法不厌足故。当知是人为满足者。以有智慧知足法故。当知是人如转轮王。以是人能转法轮故。当知是人如帝释王。以如是人住持色故。当知是人如梵天王。以如是人得自在故。当知是人为降大雨。以是人能雨法雨故。当知是人为降甘露。以甘露法雨众生故。当知是人能自增长。以得诸根力觉分故。当知是人为到彼岸。以能出过世间溺故。当知是人为入彼岸。以其能入佛智慧故。当知是人则为近到。以其得近佛菩提故。当知是人则为无等。以足智慧增上满故。当知是人为无等等。以有闻慧无等等故。当知是人不可测量。以过诸量非可测故。当知是人无有障碍。以乐说辩无滞着故。当知是人忆念坚固。以得具足闻持力故。当知是人则为能去。以是人得义随顺故。当知是人为得善意。以能观察入正法故。当知是人善知众生。以是人得众生心故。当知是人勤行精进。以为利安诸世间故。当知是人为已出世。以是人心过世间故。当知是人为不可污。以心无染如莲华故。当知是人不为所覆。以世八法所不覆故。当知是人为得快爱。以诸黠慧之所爱故。当知是人为可贵重。有多闻慧可贵重故。当知是人为他供养。以智慧人之所知故。当知是人所应供养。以诸天人所供养故。当知是人是可归命。以诸众生所归命故。当知是人善人所贵。以诸圣人所归敬故。当知是人则为可求。以二乘人所供养故。当知是人远离所求。以离一切二乘行故。当知是人为不谄曲。以无点污谄曲法故。当知是人则为端正。以具威仪备成就故。当知是人最为可爱。以过世间一切色故。当知是人是为可依。以有威德得具足故。当知是人庄严具足。以有诸相庄严身故。当知是人间错其身。以有八十随形好故。当知是人则为能护。以是人能护佛种故。当知是人则为能收。以得不断佛法种故。当知是人能遮诸恶。以其常能护圣僧故。是人诸佛见。是人得法眼。是人诸佛佛智记。是人满足三忍。是人满足道场。是人能降伏众魔。是人已得一切智。是人能转法轮。是人能作佛所作事。世尊。若有善男子善女人。得闻如是甚深法义。闻已不惊。不增上惊不上上惊。是人则得如是功德。世尊。我以一劫若余残劫。说彼善男子善女人所得功德。犹不可尽。若诸佛菩提。如是难知难见难觉。能信能取。能受能持。能读能诵。为他广说如是等法。既能自住。复令他人住是法中。尔时如来。告胜思惟大梵天言。梵天。汝少分知彼诸菩萨摩诃萨色及功德。而赞叹之。如佛所知。以我具足有无障碍佛之智故。梵天。彼善男子善女人。有如是等无量功德。复有无量过于是者。若有能知如来所说甚深之法。解义解句及解字者。则能证知彼甚深意。随顺不违。随顺相应。非不相应。能解其义不随名字。如是菩萨知所说法。以依何等言语如来说法。以依何等意如来说法。以依何等方便如来说法。以依何等入如来说法。以依何等大悲如来说法。梵天。若有菩萨。知此如来五力行智。是菩萨于诸众生作住持事。梵天言。世尊。何者如来五力行智。佛言。梵天。一者言语说法。二者意说法。三者方便说法。四者入说法。五者入大悲说法。梵天。如是名为如来所用五力行智。此深法中非诸声闻辟支佛等所知境界。

梵天言。世尊。云何菩萨知如来言语说法。佛言。梵天。如来说过去法。说未来法。说现在法。说染法净法。说善法不善法。说世间法出世间法。说有漏法无漏法。说有罪法无罪法。说有为法无为法。说我众生人丈夫法。说得证法。说生死法涅槃法。梵天。当知是诸言说。如说幻事。应知以无决定故。说如梦事。虚妄见故。如响声说从空声出故。言说如影。因缘合故。言说如印。不转入故。所说如焰。颠倒见故。如说虚空不生不灭故。无说可说。应知以无言语故。梵天。若菩萨能知如是诸说法者。是菩萨虽有一切言语说法。而于诸法无所言说。以不贪着法故。得无障碍乐说辩才。以是辩才乃至若于恒河沙等劫。种种说法无尽无碍。诸有所说不离法界故。不执着差别之相故。梵天。是名如来言语说法。梵天。云何菩萨知如来甚深意力方便说法。梵天。如来或染法说净。或净法说染。菩萨于此如来深意应如是知。梵天。云何如来染法说净。梵天。以不见染法体故。如是如来染法说净。梵天。云何如来净法说染。梵天。以不见净法体故。如是如来净法说染。复次梵天。我依布施即示涅槃。凡夫无智不能善解随意所说。唯诸菩萨善知我意。应如是信深善法意。作是思惟行布施者。于未来世得大富贵。而此法中。无有一法可从一念至于一念转至后世。以彼涅槃非转法故。若无一法可从一念至于一念转至后世。即是一切诸法实相。诸法实相即是涅槃。持戒是涅槃。不作不起故。忍辱是涅槃。以念念灭故。精进是涅槃。无所取舍故。禅定是涅槃。以不贪味故。般若是涅槃。以不得相故。贪欲是实际。法性无欲相故。嗔恚是实际。法性无嗔相故。愚痴是实际。法性无痴相故。世间是涅槃。无退无生故。涅槃是世间。以其执着故。实语是虚妄。以生诸见故。虚妄是实语。为增上慢人故。

复次梵天。如来以随意故。或自说言我是说常边者。或自说言我是说染者。或自说言我是说断边者。或自说言我是说无业者。或自说言我是说无业作者。或自说言我是邪见者。或自说言我是不信者。或自说言我是不知恩者。或自说言我是劫盗者。或自说言我是吐者。或自说言我是不受者。而如来无有如此诸事。梵天。当知是为如来随意。以依何意。憍慢众生能舍我慢。梵天。如来依如是深意说法。梵天。若菩萨知如来随行方便说者。若闻佛出世则能信受。示众生善业色身果报故。若闻佛不出世亦信受。以是诸佛法性身故。若闻佛说法亦信受。以为喜乐文字众生故。若闻佛不说法亦信受。诸佛法性不可说故。若闻有涅槃亦信受。以灭颠倒所起烦恼故。若闻无涅槃亦信受。诸法不生不灭相故。若闻有众生亦信受。入世谛门故。若闻无众生亦信受。入第一义故。梵天。菩萨摩诃萨如是善知如来随行方便说法。于诸言说音声无畏。应知亦能利益无量众生。梵天。云何菩萨知如来方便说法。梵天。如来为众生说布施。得大富故。持戒得生天故。忍辱得端正故。精进得具智故。禅定得寂静故。慧舍诸烦恼故。多闻得智慧故。行十善业道得人天富乐成就故。慈悲喜舍得生梵世故。奢摩陀得毗婆舍那故。学地得无学地故。辟支佛地清净消诸供养故。佛地示无量智故。涅槃灭一切苦恼故。梵天。我以如是善巧方便。为诸众生赞说是法。如来实不得我众生寿命及丈夫等。应知而如来亦不见布施。不见布施果。亦不见悭。不见悭果。亦不见持戒。不见持戒果。亦不见毁戒。不见毁戒果。亦不见忍辱。不见忍辱果。亦不见嗔恚。不见嗔恚果。亦不见精进。不见精进果。亦不见懈怠。不见懈怠果。亦不见禅定。不见禅定果。亦不见乱心。不见乱心果。亦不见般若。不见般若果。亦不见愚痴。不见愚痴果。亦不见苦乐。亦不见苦乐果。亦不见须陀洹。不见须陀洹果。乃至不见菩提。不见涅槃果。梵天。如来常为众生说法。而诸众生依如来教。如所说法如实修行勤修诸行。为何义修行勤行彼行。而诸众生修行彼法。而不能得。而不能证。所谓须陀洹行。乃至阿罗汉果。乃至不得缘觉之地。不得阿耨多罗三藐三菩提。乃至不得涅槃。以是义故。彼诸众生。不得涅槃。不见涅槃。梵天。是名如来方便说法。梵天。诸菩萨摩诃萨。应勤修行。为令众生摄取妙法。

梵天。云何菩萨知如来入说法。梵天。眼是入解脱门。如是耳鼻舌身意。是入解脱门。何以故。眼空无我无我所。自性尔故。耳鼻舌身意空无我无我所。自性尔故。梵天。当知诸入皆是入解脱门。应知正行则不诳故。如是色声香味触法。皆是入解脱门。所谓空门。无相门。无愿门。不行门。不生不灭门。无所从来无所至去门。不退不生门。自性清净寂静门。复次梵天。如来于一切名字。示是解脱门。何以故。以诸名字无合无用故。以自性顽故。梵天。当知如来即于一切诸文字中说于圣谛。应知即于一切所说法中说解脱门。梵天。无有名字言语说法。诸佛如来不说实谛。梵天。如来说法无有法染。一切所说法中示解脱门。令入证智。令入涅槃。梵天。是名如来入说法门。梵天。菩萨摩诃萨应学此法。梵天。云何如来以大悲心。普为一切众生说法。梵天。如来具有三十二种相应大悲。普为一切众生说法。何等名为三十二种相应大悲。梵天。所谓一切法无我。而诸众生不信不解。计言有我。如来于此诸众生等。而起大悲。一切法无众生。而诸众生计有众生。如来于此诸众生等。而起大悲。一切法无寿者。而诸众生计有寿者。如来于此诸众生等。而起大悲。一切法无丈夫。而诸众生计有丈夫。如来于此诸众生等。而起大悲。一切法无所有。而诸众生住于有见。如来于此诸众生等。而起大悲。一切法无住。而诸众生住于诸法。如来于此诸众生等。而起大悲。一切法无归处。而诸众生乐于归处。如来于此诸众生等。而起大悲。一切法非我所。而诸众生着于我所。如来于此诸众生等。而起大悲。一切法无所属。而诸众生计有所属。如来于此诸众生等。而起大悲。一切法无取相。而诸众生皆有取相。如来于此诸众生等。而起大悲。一切法无生。而诸众生住于有生。如来于此诸众生等。而起大悲。一切法无退生。而诸众生住于退生。如来于此诸众生等。而起大悲。一切法无染。而诸众生染着诸法。如来于此诸众生等。而起大悲。一切法离贪。而诸众生悉皆有贪。如来于此诸众生等。而起大悲。一切法离嗔。而诸众生悉皆有嗔。如来于此诸众生等。而起大悲。一切法离痴。而诸众生悉皆有痴。如来于此诸众生等。而起大悲。一切法无所从来。而诸众生着所从来。如来于此诸众生等。而起大悲。一切法无所至去。而诸众生着于后生。如来于此诸众生等。而起大悲。一切法无作。而诸众生皆有所作。如来于此诸众生等。而起大悲。一切法无戏论。而诸众生有诸戏论。如来于此诸众生等。而起大悲。一切法空。而诸众生堕于有见。如来于此诸众生等而起大悲。一切法无相。而诸众生取着于相。如来于此诸众生等。而起大悲。一切法无愿。而诸众生悉皆有愿。如来于此诸众生等。而起大悲。一切世间众生常共嗔嫌诤斗。如来于此诸众生等。而起大悲。一切世间邪见颠倒行于邪道。为欲令其住正道故。如来于此诸众生等。而起大悲。一切世间堕于颠倒。堕于险难。住于非道。为欲令其入实道故。如来于此诸众生等。而起大悲。一切世间众生常为悭贪所缚。不知厌足夺他财物。以为教化令住圣财信戒闻舍慧惭愧故。如来于此诸众生等。而起大悲。一切世间众生。常为财物屋宅妻子恩爱。而作僮仆。于此危脆无坚之物。生坚固相。为欲令彼毕竟定知悉无常故。如来于此诸众生等。而起大悲。一切世间凡夫众生。身为怨贼。而常贪着供养恭敬名称赞叹。以为亲友。众生虽谓是善知识。而是众生恶知识也。为作亲友真善知识。令其毕竟断于众苦。毕竟获得涅槃乐故。如来于此诸众生等。而起大悲。一切世间众生皆乐行欺诳业。田宅等中邪命自活。以为说法令行正命出三界故。如来于此诸众生等。而起大悲。一切诸法皆从因缘。勤修诸行乃得成就。而诸众生堕于懈怠。是故不能得圣解脱。为令勤进获得解脱坚固法故。如来于此诸众生等。而起大悲。梵天。众生弃舍无上大乘无碍胜法胜涅槃法。而求下劣小乘之法。所谓声闻辟支佛乘。为彼众生令知爱乐大乘之法。所谓令知观察佛乘故。如来于此诸众生等。而起大悲。梵天。如来如是于诸众生。行三十二大悲之心。以是义故。如来名为行大悲者。若菩萨于众生中。常能修集此三十二大悲心者。是菩萨摩诃萨则得名为大福田也。具大威德得为不退。为诸众生利益应知。

说是大悲法门品时。三万二千人皆发阿耨多罗三藐三菩提心。八千菩萨得无生法忍。七万二千天子得离垢法眼。

尔时网明童子菩萨白佛言。世尊。此胜思惟梵天。云何闻是大悲法门相应说法。而不喜悦。梵天言。善男子。若识在二法则有喜悦。若识在无二实际法中。则无喜悦。善男子。譬如如来所作幻人。闻于如来所说法事。不喜不悦。如是善男子。知一切法皆如幻相。故于如来不生胜想。于余众生不生劣想。网明菩萨问梵天言。善男子。知一切法。云何名为如幻相耶。答言。善男子。若人分别一切诸法行二处者。汝当问之。问言。梵天。汝于何处行耶。答言。善男子。随诸凡夫以何处行。吾于彼行。网明菩萨言。梵天。凡夫之人行于贪嗔愚痴身见戒取疑网我我所等所求邪道。善男子。汝岂可于是处行耶。梵天问言。善男子。汝欲得凡夫法决定相耶。答言梵天。我尚不见有诸凡夫。何况其法。梵天问言。善男子。若是诸法无决定者。汝心云何有彼贪欲嗔恚愚痴诸染法耶。答言无也。梵天言。善男子。一切诸法离于贪欲嗔恚痴相。行相亦如是。善男子。所有凡夫行即是贤圣行。无二无差别。善男子。一切行非行。一切说非说。一切道非道。曰何谓一切行非行。善男子。若人行道千万亿劫。然于法性不增不减故。一切行非行。曰何谓一切说非说。善男子。如来以不可说相说一切法故。一切说非说。曰何谓一切道非道。善男子。以无所至故。一切道非道。尔时世尊。赞胜思惟大梵天言。善哉善哉梵天。善哉梵天。若欲说法。当如是说。
