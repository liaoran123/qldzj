
如是我闻。一时婆伽婆。住王舍城迦兰陀竹林。与大比丘僧六万四千人俱。菩萨摩诃萨七万二千人。皆是智者之所识知。得具足陀罗尼。得无障碍乐说辩才。得诸三昧。得大神通。奋迅无碍。毕竟得无所畏。如实善知诸法体相。得无生法忍。其名曰文殊师利法王子。宝手法王子。宝印手法王子。宝德法王子。虚空藏法王子。发心转法轮法王子。网明法王子。奋迅法王子。功德藏法王子。能舍一切法法王子。钵头摩庄严法王子。师子法王子。月光法王子。月明法王子。最胜意法王子。一切庄严法王子。

跋陀婆罗等上首。十六大贤士。其名曰跋陀婆罗菩萨。宝积菩萨。善将导菩萨。人德菩萨。善护德菩萨。大海德菩萨。帝释王德菩萨。上意菩萨。胜意菩萨。增上意菩萨。不空见菩萨。善住菩萨。善奋迅菩萨。无量意菩萨。不休息菩萨。日藏菩萨。持地菩萨。如是等菩萨摩诃萨七万二千人。及四天王。天帝释王上首。三十三天。夜摩天。兜率陀天。化乐天。他化自在天。及梵王等诸余梵天。并余无量天龙鬼神夜叉乾闼婆阿修罗迦楼罗紧那罗摩睺罗伽人与非人。普皆来集。尔时世尊有百千万大众。集会。恭敬围绕而为说法。

尔时网明童子菩萨即从坐起。整服右肩右膝着地。顶礼佛足合掌向佛。动此三千大千世界。观察三千大千世界一切众生。而白佛言。世尊。我欲少问。若佛听者。乃敢咨请。佛言。网明。恣汝所问。我当解说悦可尔心。于是网明童子菩萨。既蒙听许心大欢喜。即白佛言。世尊。如来身相超百千万日月光明。我自惟念。若有众生能见佛身及思惟者。甚为希有。我复思惟。若有众生能见佛身及思惟者。皆是如来威神之力。

佛言。网明。如是如是。如汝所言。若佛如来不加威神。众生无有能见佛身及思惟者。亦无有能问如来者。何以故。网明。如来有光名寂庄严。若以此光触诸众生。遇斯光者。能见佛身思惟佛身不坏眼根。网明。如来有光名无畏辩。若以此光触诸众生。遇斯光者。能问如来其辩无尽。网明。如来有光名集一切诸善根本。若以此光触诸众生。遇斯光者。能问如来转轮圣王行业因缘。如来有光名净庄严。若以此光触诸众生。遇斯光者。能问如来天帝释王行业因缘。如来有光名曰自在。若以此光触诸众生。遇斯光者。能问如来大梵天王行业因缘。如来有光名离烦恼。若以此光触诸众生。遇斯光者。能问如来声闻乘人所行之道。如来有光名善远离。若以此光触诸众生。遇斯光者。能问如来缘觉乘人所行之道。如来有光名益一切智智。若以此光触诸众生。遇斯光者。能问如来最上佛乘大乘之道。如来有光名曰住益佛来去时足下光明。若以此光触诸众生。遇斯光者。随所寿终生于天上。如来有光名一切庄严。若佛入城放斯光明。众生遇者得乐欢喜。诸庄严具庄严其城。如来有光名曰分散。若以此光触诸世界。无量无边世界震动。

如来有光名曰生乐。若以此光触诸众生。能灭地狱众生苦恼。如来有光名曰上慈。若以此光触诸众生。能令畜生不相杀害。如来有光名曰凉乐。若以此光触诸众生。能灭饿鬼饥渴热恼。如来有光名曰明净。若以此光触诸众生。能令盲者得眼能视。如来有光名曰听聪。若以此光触诸众生。能令聋者得耳闻声。如来有光名曰止息。若以此光触诸众生。住十不善恶业道者。能令安住十善业道。如来有光名曰惭愧。若以此光触诸众生。能令狂者皆得正念。如来有光名曰离恶。若以此光触诸众生。令邪见者皆得正见。如来有光名曰能舍。若以此光触诸众生。能令悭者破悭贪心修行布施。如来有光名无悔热。若以此光触诸众生。令毁禁者皆得持戒。如来有光名曰安利。若以此光触诸众生。能令嗔者皆行忍辱。如来有光名曰勤修。若以此光触诸众生。令懈怠者皆行精进。如来有光名曰一心。若以此光触诸众生。令忘念者皆得禅定。如来有光名曰能解。若以此光触诸众生。令愚痴者皆得智慧。如来有光名无垢净。若以此光触诸众生。令不信者皆得正信。如来有光名曰能持。若以此光触诸众生。令少闻者皆得多闻。如来有光名曰威仪。若以此光触诸众生。无惭愧者皆得惭愧。如来有光名曰安隐。若以此光触诸众生。令多欲者断除淫欲。如来有光名曰欢喜。若以此光触诸众生。令多怒者断除嗔恚。如来有光名曰照明。若以此光触诸众生。令多痴者观十二缘断除愚痴。如来有光名曰遍行。若以此光触诸众生。令等分者断除等分。

网明如来有光名曰示现一切种色。若以此光触诸众生。能令遇者皆见佛身种种异色无量种色过百千万色。网明。当知如来若以一劫。若余残劫。依于如来光明说法不可穷尽。是故如来应正遍知光明功德。无量无边不可穷尽。

尔时网明童子菩萨白佛言。希有世尊。如来示现无量无边身光庄严。不可思议。方便善巧相应说法。世尊。我未闻此诸光明名。世尊。如我解佛所说法义。世尊。若有菩萨得闻如此诸光明名。能生净信恭敬心者。彼诸众生毕竟定得如来如是光明之身。世尊。惟愿今放请菩萨光觉诸菩萨。令他方菩萨善问难者皆悉觉知。既觉知已发心来此娑婆世界。既来此已问于如来。供养如来。问答如来。

尔时世尊。既受网明菩萨请已。即放光明。照于他方无量无边诸佛世界。于是诸方无量菩萨。依佛光明触其身故。皆来至此娑婆世界。尔时东方过七十二恒河沙等诸佛国土。有佛国土名曰清洁。彼中有佛。号月光明如来应正遍知。现在现命现住。惟为诸菩萨摩诃萨说清净法。彼佛国土有菩萨梵天名胜思惟。住不退轮。蒙佛光明触其身已。到彼佛所顶礼佛足。白言。世尊。何因何缘。于此世界大光明现。月光明佛告言。梵天。西方去此过七十二恒河沙等诸佛世界。有佛世界名曰娑婆。彼中有佛。号释迦牟尼如来应正遍知。现在现命现住。为众说法。是彼佛身所放光明。为集十方诸大菩萨摩诃萨故。梵天言。世尊。我今欲诣娑婆世界奉见彼佛。供养彼佛礼拜亲近。咨问问答深细意问。彼佛世尊亦欲见我。其佛告言。便往梵天。今正是时。彼国今有若干千亿诸大菩萨。现前集会。梵天。汝今应以十种清净坚固心游彼世界。所谓于毁于誉。心无增减故。闻善闻恶等以慈心故。于诸愚智等以悲心故。于上中下众生之类意常平等故。于轻毁供养心无有二故。不见他人功德过失故。见种种乘皆是一味故。闻三恶道心不惊怖故。于诸菩萨生世尊想故。佛出五浊生希有想故。梵天。汝当依此十种清净坚固心游彼世界。

尔时胜思惟梵天白其佛言。世尊。然我不敢于如来前作师子吼。我所能行佛自知之。时月光明如来国土余诸菩萨白其佛言。世尊。我得大利。不生如是国土。不生如是恶众生中。其佛告言。诸善男子。勿作是语。何以故。若菩萨于此国中。满百千劫净修梵行。不如于彼娑婆世界。从旦至中无嗔碍心。其福为胜。何以故。以彼世界多有垢染多有诸难。彼诸众生多有垢染多有斗诤故。即时彼国有万二千诸菩萨等。欲与胜思惟梵天俱共发来。而作是言。如来知我行菩萨行。我等亦欲以此十心。一心游行娑婆世界。见释迦牟尼佛礼拜供养。一心定意游行彼国。尔时胜思惟梵天与万二千诸菩萨等。头面礼拜月光明佛。于其国土忽然不现。譬如壮士屈申臂顷。一刹那顷。一罗婆顷。一无侯多顷。到娑婆世界释迦牟尼佛所。头面礼足。右绕三匝。却住一面。尔时佛告网明菩萨言。网明。汝见胜思惟梵天来不。网明菩萨白佛言。如是世尊。唯然已见。佛言。网明。此胜思惟梵天。于一切正问诸菩萨中。为最第一。于一切善巧随意所宜说法诸菩萨中。为最第一。于一切美妙音声诸菩萨中。为最第一。于一切美妙言语诸菩萨中。为最第一。于一切先意问讯诸菩萨中。为最第一。于一切应以言语供养诸菩萨中。为最第一。于一切无障碍言语诸菩萨中。为最第一。于一切密意言语诸菩萨中。为最第一。于一切无嗔恨心诸菩萨中。为最第一。于一切慈心行诸菩萨中。为最第一。于一切悲心行诸菩萨中。为最第一。于一切喜心行诸菩萨中。为最第一。于一切舍心行诸菩萨中。为最第一。于一切善问疑心诸菩萨中。为最第一。尔时胜思惟梵天与万二千诸菩萨等。顶礼佛足。右绕三匝。合掌向佛。偈赞请曰。

世尊大名胜　　普闻于十方
所在诸如来　　无不称叹者
有诸余净国　　无三恶道名
舍如是妙土　　慈悲故生此
佛名智无减　　与诸如来等
以大悲本愿　　处斯秽恶土
若人于净国　　梵行满一劫
此土须臾间　　行慈为最胜
若人于此土　　有身口意罪
应堕三恶道　　现世受得除
生此土菩萨　　不应怀忧恼
设有恶道罪　　头痛则得除
此土诸菩萨　　若能守护法
世世所生处　　不失于正念
若人欲断缚　　灭烦恼业罪
于此土护法　　增益一切智
净土多亿劫　　受持清净戒
于此娑婆国　　从旦至中胜
我见安乐国　　无量寿佛国
无苦及苦名　　彼作福非奇
于此烦恼处　　能忍不可忍
亦教他此法　　其福为最胜
我礼无上尊　　大悲救苦者
能忍恶众生　　说法甚为难
佛集十方界　　名闻诸菩萨
听法无厌者　　广为说佛道
释梵天四王　　诸天龙神等
皆悉欲求法　　愿随信乐说
比丘比丘尼　　及清信士女
是四众普集　　愿时为演说
有乐佛乘者　　及声闻缘觉
佛知其深心　　愿悉为断疑
不断佛种者　　能出生三宝
为是诸菩萨　　我今请法王
名称普流布　　十方菩萨闻
皆悉共来集　　愿说无上道
法非二乘境　　我等信力入
不可思议慧　　惟是佛境界
我今有所请　　悔过于世尊
如来无疲惓　　愿说菩提道

尔时胜思惟梵天偈赞叹已白佛言。世尊。云何菩萨其心坚固而不疲惓。云何菩萨所言决定而不中悔。云何菩萨增长诸善根。云何菩萨无所恐畏威仪不转。云何菩萨增长诸白法。云何菩萨善知从一地至一地。云何菩萨善知方便教化众生。云何菩萨随顺诸众生。云何菩萨不失菩提心。云何菩萨能一其心而不散乱。云何菩萨善求于法。云何菩萨善出毁禁之罪。云何菩萨善断诸烦恼。云何菩萨善往诸大众。云何菩萨善开法施。云何菩萨得先因力不失善根。云何菩萨不由他教而能自行六波罗蜜。云何菩萨能转舍禅定还生欲界。云何菩萨于诸佛法得不退转。云何菩萨不断佛种如实修行。

尔时世尊赞胜思惟大梵天言。善哉善哉。梵天。善哉。梵天。汝今善能问于如来如是之义。梵天。汝今至心谛听。我为汝说。大梵天言。如是世尊。愿乐欲闻。佛言。梵天。诸菩萨摩诃萨。毕竟成就四法。其心坚固而不疲惓。何等为四。一者于诸众生起大悲心故。二者精进常不懈故。三者信解生死如梦故。四者正思惟无等等佛之智慧故。梵天。诸菩萨摩诃萨毕竟成就如是四法。其心坚固而不疲惓。梵天。诸菩萨摩诃萨毕竟成就四法。所言决定而不中悔。何等为四。一者决定说诸法无我故。二者决定说诸生处无有乐者故。三者决定常赞大乘故。四者决定说罪福业不失故。梵天。诸菩萨摩诃萨。毕竟成就如是四法。所言决定而不中悔。梵天。诸菩萨摩诃萨。毕竟成就四法增长诸善根。何等为四。一者持戒故。二者多闻故。三者布施故。四者出家故。是为四法。梵天。诸菩萨摩诃萨。毕竟成就四法。无所恐畏威仪不转。何等为四。一者不畏不得财利故。二者不畏毁辱故。三者不畏恶名故。四者不畏苦恼故。是为四法。梵天。诸菩萨摩诃萨。毕竟成就四法。增长诸白法。何等为四。一者教诸众生修行大菩提故。二者布施不求果报故。三者守护正法故。四者以智慧教诸菩萨故。是为四法。梵天。诸菩萨摩诃萨。毕竟成就四法。善知从一地至一地。何等为四。一者集诸善根故。二者远离一切诸过咎故。三者善知方便回向故。四者常勤精进故。是为四法。梵天。诸菩萨摩诃萨。毕竟成就四法。善知方便教化众生。何等为四。一者随顺众生意故。二者于他功德起随喜心故。三者悔过除罪故。四者劝请诸佛故。是为四法。梵天。诸菩萨摩诃萨。毕竟成就四法。随顺诸众生。何等为四。一者常求利安一切众生故。二者自舍己乐故。三者心和忍辱故。四者除舍憍慢故。是为四法。梵天。诸菩萨摩诃萨。毕竟成就四法。不失菩提心。何等为四。一者常忆念佛故。二者所作善根不离菩提心故。三者亲近善知识故。四者赞叹大乘故。是为四法。梵天。诸菩萨摩诃萨。毕竟成就四法。能一其心而不散乱。何等为四。一者远离声闻心故。二者舍辟支佛心念故。三者求法无厌足故。四者如所闻法广为人说故。是为四法。梵天。诸菩萨摩诃萨。毕竟成就四法。善求于法。何等为四。一者于法生珍宝想以难得故。二者于法生妙药想疗众病故。三者于法生财利想以不失故。四者于法生灭苦想至涅槃故。是为四法。梵天。诸菩萨摩诃萨。毕竟成就四法。善出毁禁之罪。何等为四。一者得无生忍以诸法内观故。二者得无灭忍以诸法无去故。三者得因缘忍观诸法因缘故。四者得无住忍无新无旧故。是为四法。梵天。诸菩萨摩诃萨。毕竟成就四法。善断诸烦恼。何等为四。一者正观察故。二者远离未来诸障增长诸白法故。三者得善法力故。四者独处远离故。是为四法。梵天。诸菩萨摩诃萨。毕竟成就四法。善往诸大众。何等为四。一者求法不求胜故。二者恭敬心无憍慢故。三者惟求于法不自显现故。四者教人善法不求名利故。是为四法。梵天。诸菩萨摩诃萨。毕竟成就四法。善开法施。何等为四。一者守护法故。二者自益智慧亦益他人故。三者行善人法故。四者示人垢净故。是为四法。梵天。诸菩萨摩诃萨。毕竟成就四法。得先因力不失善根。何等为四。一者于他阙失不见其过故。二者于嗔怒人常修慈心故。三者常说诸法因缘故。四者常念菩提故。是为四法。梵天。诸菩萨摩诃萨。毕竟成就四法。不由他教而能自行六波罗蜜。何等为四。一者以施导人故。二者不说他人毁禁之罪故。三者善知摄法教化众生故。四者达解深法故。是为四法。梵天。诸菩萨摩诃萨。毕竟成就四法。能转舍禅定还生欲界。何等为四。一者其心柔软故。二者得诸善根力故。三者善修智慧方便力故。四者不舍一切诸众生故。是为四法。梵天。诸菩萨摩诃萨。毕竟成就四法。于诸佛法得不退转。何等为四。一者堪受无量生死故。二者供养无量诸佛故。三者修行无量大慈故。四者修行无量大悲故。是为四法。梵天。诸菩萨摩诃萨。毕竟成就四法。不断佛种如实修行。何等为四。一者不退本愿故。二者如实修行故。三者于诸善法大欲精进故。四者深心行于佛道故。梵天。诸菩萨摩诃萨。毕竟成就如是四法。不断佛种如实修行。说如是等诸四法时。二万二千诸天及人。皆发阿耨多罗三藐三菩提心。五千菩萨得无生法忍。十方世界诸来菩萨。供养于佛所散天华。周遍三千大千世界。积至于膝。

尔时网明童子菩萨问胜思惟大梵天言。梵天。佛说汝于一切正问诸菩萨中为最第一。云何菩萨所问为正问耶。梵天言。网明。若菩萨见我故问。名为邪问非为正问。见他故问。名为邪问非为正问。分别法问。名为邪问非为正问。网明。若菩萨无我见问。无他见问。无法见问。名为正问非为邪问。复次网明。若菩萨以生故问名为邪问。以灭故问名为邪问。以是处非处故问。名为邪问。网明。若菩萨不以生故问。不以灭故问。不以是处非处故问。名为正问。复次网明。若菩萨为染故问名为邪问。为净故问名为邪问。为生死故问名为邪问。为出生死故问名为邪问。为涅槃故问名为邪问。网明。若菩萨不为染净故问。不为生死出生死故问。不为涅槃故问。名为正问。何以故。于法位中无染无净无生死无涅槃故。复次网明。若菩萨为得故问非为正问。为取故问非为正问。为证故问非为正问。为分别故问非为正问。为知故问非为正问。为依止故问非为正问。为修故问非为正问。为修见故问非为正问。是故网明。以何处无得无取无证无分别无知无依止无修无修见故问。是为正问。复次网明。若菩萨是善法是不善法。是有漏法是无漏法。是有罪法是无罪法。是有为法是无为法。是世间法是出世间法。网明。如是等二法随所依而问者。名为邪问。网明。若菩萨不见二不见不二。无相无相平等行问。名为正问。复次网明。若菩萨分别佛问名为邪问。分别法问名为邪问。分别僧问名为邪问。分别佛国土问名为邪问。分别众生问名为邪问。分别乘问名为邪问。网明。若菩萨。于法不作一异问者。名为正问。复次网明。一切法正一切法邪。网明菩萨言。梵天。云何一切法正。云何一切法邪。梵天言。网明。诸法不可思议故。一切法名为正。若不可思议而思议者。一切法名为邪。一切法寂静。名为正思惟。若不信解是寂静者。是即分别诸法。若分别诸法则入增上慢。若入增上慢随所分别。皆名邪问。网明菩萨言。梵天。云何名为诸法正性。梵天言。网明。诸法离自性离欲际。是名正性。

网明菩萨言。梵天。少有众生能解如是诸法正性。梵天言。是法正性不一不多。网明。若有善男子善女人。能如是知诸法正性。若已知。若今知。若当知。是人无有法已得。无有法今得。无有法当得。何以故。佛说无得无分别。名为所作已办相。网明。若有善男子善女人。得闻如是诸法正性。勤行精进。是名如实修行。彼人不戏诸法。若不戏诸法。彼人无有法得。若无有法得。彼人不住世间。不住涅槃。何以故。诸佛不得生死不得涅槃故。

网明菩萨言。梵天。如来可不为度生死故说法耶。梵天言。佛所示法有度生死耶。答言无也。如来不令众生离于世间。亦不令众生得于涅槃。梵天言。善男子。以是因缘。当知如来不令众生出于生死入于涅槃。但为化度妄想分别生死涅槃二相者耳。此中实无出于生死至涅槃者。何以故。诸法平等实无有人往来生死。亦无有人入于涅槃。无染无净故。

尔时世尊赞胜思惟大梵天言。善哉善哉。梵天。善哉梵天。若有欲说诸法正性。应当如汝之所说也。说是法时。二千比丘不受诸法漏尽心得解脱。如来复告大梵天言。梵天。我不得生死不得涅槃。何以故。如来虽说生死。实无有人往来生死。虽说涅槃实无有人得涅槃者。若有得入如此法门。当知是人非生死相非涅槃相。尔时会中五百比丘。即从坐起而作是言。若无世间无涅槃者。我等便为空修梵行。为何义故。修行正道诸禅三昧三摩跋提。

尔时网明菩萨法王子白佛言。世尊。若有于法而起生见起灭见者。世尊。彼人不过生死。则于其人佛不出世。世尊。若有决定见涅槃者。彼人亦不度生死。亦不得涅槃。何以故。世尊言。涅槃者名为除灭诸相。远离一切动一切我想一切发一切戏故。世尊。是诸比丘。已于如来正法出家。而今堕在外道邪见。于涅槃乐中求决定相。譬如从麻出油从酪出酥。世尊。若人于诸法寂灭相中求涅槃者。我说是辈为增上慢邪见外道。世尊。正行道者。于寂灭法。不作生相不作灭相。无得无果。尔时网明菩萨法王子问胜思惟大梵天言。是五百比丘从此众座而起去者。云何而为作诸方便。引导其心入此法门。令得信解离恶邪见。梵天言。善男子。纵令使去至恒河沙诸佛国土。不能得出如此法门。譬如痴人畏于虚空舍空而走。在所至处不离虚空。此诸比丘亦复如是。虽复远去。不出空相。不出无相相。不出无愿相。又譬如人求索虚空东西驰走言。我欲得空。我欲得空。于空中行而不见空。此诸比丘亦复如是。欲求涅槃。行涅槃中而不得涅槃何以故。言涅槃者但有名字。犹如虚空但有名字不可得取。涅槃亦尔。但有名字而不可得。尔时五百比丘闻说是已。不受诸法漏尽心得解脱。得神通已而作是言。世尊。若人乃于诸法毕竟寂灭相中求涅槃者。则于其人佛不出世。世尊。我等今者。非凡夫。非学非无学。非阿罗汉。不在世间。不在涅槃。何以故。以离一切动一切我想一切发一切戏故。名为诸佛出世。尔时长老舍利弗。问诸比丘言。汝等今者真是沙门。所作自利皆悉已办耶。诸比丘言。长老舍利弗。我等今者。得诸烦恼染不可作而作。舍利弗言。汝诸长老。以何意故如是说耶。诸比丘言。舍利弗。我等以知诸烦恼相。是故说言得诸烦恼染不可作而作。舍利弗。我意在此故如是说。我已得诸烦恼染不可作而作。舍利弗言。善哉善哉。汝等今者。住于福田能消供养。诸比丘言。舍利弗。大师世尊。犹尚不能消诸供养。何况我等能消供养。舍利弗言。汝以何故作如是说。诸比丘言。舍利弗。大师世尊。知见法性性常净故。

尔时胜思惟梵天白佛言。世尊。谁是世间应受供养。佛言。梵天。不为世法之所牵者。胜思惟大梵天言。世尊。谁能消诸供养。佛言。梵天。谓于诸法无所取著者。梵天言。世尊。何者清净堪为福田能受供养。佛言。梵天。谓不坏菩提心者。梵天言。世尊。谁为众生善知识耶。佛言。梵天。谓于一切众生不舍慈心者。梵天言。世尊。谁知报佛恩。佛言。梵天。谓不断佛种者。梵天言。世尊。云何供养于佛。佛言。梵天。以通达无生际故。梵天言。世尊。谁能亲近于佛。佛言。梵天。乃至失命因缘不毁禁戒者。世尊。谁能恭敬于佛。佛言。善护六根者。世尊。于世间中谁名财富。佛言。成就七财者。世尊。谁名知足。佛言。得出世间胜般若者。世尊。谁为远离。佛言。于三界中无所愿者。世尊。谁为世间无诸恶行。佛言。能断一切诸结使者。世尊。谁名乐人。佛言。无贪著者。世尊。谁能到彼岸。佛言。能舍六入者。世尊。谁能住彼岸。佛言。梵天。到平等道者。世尊。云何诸菩萨能增长施。佛言。菩萨能为众生说一切智心故。世尊。云何诸菩萨能奉持戒。佛言。常能不舍菩提心故。世尊。云何诸菩萨能行忍辱。佛言。以见一切智心无尽故。世尊。云何诸菩萨能行精进。佛言。观察一切智心不得故。世尊。云何诸菩萨能行禅定。佛言。能觉一切智心自性清净故。世尊。云何诸菩萨能行般若。佛言。于一切法无诸戏论故。世尊。云何诸菩萨能行慈心。佛言。不生众生想故。世尊。云何诸菩萨能行悲心。佛言。不生法想故。世尊。云何诸菩萨能行喜心。佛言。不生我想故。世尊。云何诸菩萨能行舍心。佛言。不生彼我想故。世尊。云何诸菩萨安住于信。佛言。信一切法无言语故。世尊。云何诸菩萨住于闻慧。佛言。不着一切名字法故。世尊。云何诸菩萨住于有惭。佛言。知见内法故。世尊。云何诸菩萨住于有愧。佛言。舍于外入故。世尊。云何名为菩萨遍行一切功德处。佛言。能净身口意业。尔时世尊。而说偈言。

身净无诸恶　　口净无妄语
心净离诸垢　　是菩萨遍行
观不净无贪　　行慈无嗔恚
行智故无痴　　是菩萨遍行
若在聚空野　　及与处大众
威仪终不转　　是菩萨遍行
信知法为佛　　信离名为法
信知无为僧　　是菩萨遍行
知多欲所行　　多嗔痴所行
善知转此行　　是菩萨遍行
不依止欲界　　不住色无色
行如是禅定　　是菩萨遍行
知解诸法空　　及无相无愿
而不尽诸漏　　是菩萨遍行
善知声闻乘　　及辟支佛乘
通达于佛乘　　是菩萨遍行
明解于诸法　　不疑道非道
憎爱心平等　　是菩萨遍行
于过去未来　　及与现在世
一切无分别　　是菩萨遍行
