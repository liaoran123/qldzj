
尔时网明童子菩萨白佛言。世尊。若有菩萨。悕望功德利而发菩提心者。不得名为发大乘也。何以故。一切诸法无功德利。以无对治处故。世尊。菩萨摩诃萨不应为功德利故发菩提心。但为大悲故。为灭众生诸苦恼故。生诸善法故。解脱诸邪见故。灭除诸病故。舍我所贪着故。不观憎爱故。不没世法故。厌患有为故。安住涅槃故。发菩提心。世尊。菩萨不应于诸众生求其恩报。亦不应观作与不作。又于苦乐心不倾动。

世尊。何谓菩萨摩诃萨诸善根清净。佛言。善男子。菩萨善根若生转轮圣王位处。不得名为善根清净。若生帝释王中若生梵天王中。亦不得名善根清净。在所生处乃至畜生自不失善根。亦令众生生诸善根。是名菩萨善根清净。复次网明。云何菩萨善根清净。善男子。布施善根清净。以舍一切资生故。持戒善根清净。以除热恼得清凉故。忍辱善根清净。以心不分别故。精进善根清净。以离懈怠故。禅定善根清净。以不念余乘故。智慧善根清净。以离诸见故。慈善根清净。以平等见故。悲善根清净。以直心清净故。喜善根清净。以乐诸法不生爱故。舍善根清净。以离诸过故。不舍菩提心善根清净。以不贪声闻辟支佛地故。

尔时文殊师利法王子。在于大会。默然而住无所论说。尔时胜思惟梵天白佛言。世尊。世尊此文殊师利法王子在大会坐。云何于此所说法中。默然而住无所论说。尔时世尊告文殊师利法王子言。文殊师利。汝今于此所说法中。可少说之。文殊师利。白佛言。世尊。佛所证法为何等相。佛言。文殊师利。佛所证法无有相貌。文殊师利言。世尊。彼法可说可演可论不。佛言。文殊师利。彼法不可说不可演不可论也。文殊师利言。世尊。若彼法不可说不可演不可论者。则不可示。

尔时胜思惟梵天谓文殊师利法王子言。文殊师利。汝不为众生演说法耶。文殊师利问言。梵天。于法性中颇有二相耶。答言无也。文殊师利问言。梵天。一切诸法不入法性中耶。答言如是。文殊师利言。若彼法性是不二相。一切诸法入法性中。云何当为众生说法。梵天。问言。颇有说法亦无二耶。答言梵天。若决定得说者听者。可有说法而无有二。梵天问言。如来岂可不说法耶。答言梵天。佛虽说法不以二相。何以故。如来说法无二说故。虽有所说而无二也。梵天问言。若一切法无二。云何诸凡夫无二作二。答言梵天。凡夫之人贪着我故分别为二。若不二者终不为二。虽复种种分别为二。然其实际无有二相。梵天问言。云何而识无二法耶。答言梵天。若无二可识则非无二。何以故。梵天。无二相者不可识也。梵天。而如来不说二法。彼法如说无如是也。何以故。以彼法无名字章句故。梵天问言。如来说法取何法耶。答言梵天。如来说法无所取也。梵天问言。佛所说法可不取涅槃耶。问言梵天。于涅槃中涅槃有取舍耶。答言。涅槃不去不来。文殊师利言。如是梵天。佛所说法不去不来。梵天问言。是法云何听。答言。如所说。梵天问言。云何如所说。答言梵天。如不识不闻。如不识不闻如是说。梵天问言。谁能听如来如是法。答言梵天。不着不漏诸境界者。梵天问言。谁能知是法。答言梵天。以何等人不诤讼无识不随喜者。

梵天问言。云何比丘名多诤讼。答言梵天。若比丘是好是恶。是相应是不相应。此名诤讼。是理是非理此名诤讼是垢是净此名诤讼。是善是不善此名诤讼。是法可呵是法不可呵。是法有漏是法无漏。是法世间是法出世间。是法有为是法无为。是持戒是破戒。是可作是不可作。是可得是不可得。梵天。此名诤讼。梵天。若于法中有高下心贪着取受。皆是诤讼。佛所说法无有诤讼。梵天。乐戏论者无不诤讼。乐诤讼者无沙门法。乐沙门法者无有妄想。梵天问言。云何比丘随佛语随佛教。答言梵天。若比丘称赞毁辱其心不动。是名随佛教。不随文字语言。是名随佛语。又若比丘灭一切法相。是名随佛教。不违于义。是名随佛语。又若比丘守护于法。是名随佛教。不违佛语。是名随佛语。

梵天问言。云何比丘能守护法。答言梵天。若比丘不违平等不坏法性。是则名为能守护法。梵天问言。云何比丘亲近于佛。答言梵天。若比丘于诸法中。不见有法若近若远。是则名为亲近于佛。梵天问言。云何比丘给侍于佛。答言梵天。若比丘身口意无所作。是名比丘给侍于佛。梵天问言。谁能供养佛。答言梵天。不起罪业。不起福业。不起无动业者。梵天问言。谁能见佛。答言梵天。若不着肉眼。不着天眼。不着慧眼。不着法眼。不着佛眼者。梵天问言。谁能见法。答言梵天。不逆诸因缘法者。梵天问言。谁能顺见诸因缘。答言梵天。不起平等。不见平等。不生不灭者。梵天问言。谁得真智。答言梵天。不生不灭诸漏法者。梵天问言。谁能随学如来戒。答言梵天。不起不受不取不舍者。梵天问言。谁名正行。答言梵天。不随三界者。梵天问言。谁为善人。答言梵天。不受后身者。梵天问言。谁为乐人。答言梵天。无我无我所者。梵天问言。谁为得脱。答言梵天。不坏缚者。梵天问言。谁为得度。答言梵天。不住世间不住涅槃者。梵天问言。漏尽比丘尽何事耶。答言梵天。若有所尽不名漏尽。知诸漏空相。随如是知名为漏尽。梵天问言。谁为实语。答言梵天离诸言论道者。梵天问言。谁为入道。答言。梵天。凡夫者有入道圣行者。知一切有为法无所从来无所至去。则无入道。梵天问言。谁能见圣谛。答言。梵天。若于诸法无所见者。何以故。随所有见皆为虚妄。无所见者乃名为实。梵天问言。不见何法名为见谛。答言。梵天。不见一切法名为实谛。梵天问言。如是实法当于何求。答言。梵天。当于四颠倒中求。梵天问言。汝以何意作如是说。答言。梵天。求四颠倒。不得常不得乐。不得我不得净。若不得常以常无故。是即无常。以何处无乐。是即为苦。以何处无我。是即无我。以何处无净。是即不净。梵天。诸法无我是为圣谛。若人求实谛。是人不识苦。若人断集。是人不识集。若人见灭。是人不识灭。若人求道。是人不识道。梵天问言。云何修道。文殊师利答言。梵天。若不分别是法是非法。离于二相。名为修道。以如是道。求一切法不可得故。是名为道。如是道者。不住世间不住涅槃。何以故。不离不至乃名圣道。

尔时平等行梵天婆罗门大婆罗子白文殊师利法王子言。文殊师利。云何优婆塞归依佛归依法归依僧。答言。善男子。若优婆塞不起二见。云何名为不起二见。谓不起我见不起他见。不起我见不起佛见。不起我见不起法见。不起我见不起僧见。是名优婆塞归依佛法僧。复次善男子。若优婆塞不以色见佛。不以受想行识见佛。是名优婆塞归依佛。善男子。若优婆塞不分别诸法。不戏论诸法。是名优婆塞归依法。善男子。若优婆塞信无为法僧。而不离有为法信无为法。是名优婆塞归依僧。复次善男子。若优婆塞不见佛不见法不见僧。是名优婆塞归依佛归依法归依僧。

尔时平等行梵天婆罗门大婆罗子白文殊师利法王子言。文殊师利。是诸菩萨发菩提心者。为趣何所。答言。善男子趣于虚空。何以故。阿耨多罗三藐三菩提同虚空故。平等行言。文殊师利。云何菩萨名发阿耨多罗三藐三菩提心。答言。善男子。若菩萨知一切发非发。一切法非法。一切众生非众生。是名菩萨发阿耨多罗三藐三菩提心。

尔时平等行梵天婆罗门大婆罗子白佛言。世尊。所言菩萨。菩萨者为何谓耶。以何义故名为菩萨。佛言。善男子。若菩萨于邪定众生起大悲心。于正定众生不见殊异。故名菩萨。何以故。善男子。菩萨不为正定众生。不为不定众生故发心。但为度脱邪定众生故。而起大悲。发阿耨多罗三藐三菩提心。故名菩萨。何以故。善男子。菩萨于邪定众生起大悲心。愿大菩提。故名菩萨。尔时名菩提菩萨白佛言。世尊。我亦乐说。以何义故名为菩萨。佛言便说。菩提菩萨言。譬如若男子女人受一日八戒无毁无缺。若菩萨如是从初发心乃至成佛。于其中间常修净行。故名菩萨。世尊。若菩萨从初发心乃至道场不动心故。名为菩萨。坚意菩萨言。若菩萨成就深固慈心常念众生。故名菩萨。度众生菩萨言。譬如桥船渡人不惓无有分别。若菩萨有如是心。度一切众生。故名菩萨。断恶道菩萨言。若菩萨于诸佛国土足投地处。即时一切恶道皆灭。故名菩萨。观世自在菩萨言。若菩萨众生见者。即得必定于阿耨多罗三藐三菩提。又称其名得免惊怖。故名菩萨。得大势至菩萨言。若菩萨足投地处。震动三千大千世界及魔宫殿。故名菩萨。无疲惓菩萨言。若菩萨劫数犹如恒河沙等。为一日夜。以如是日三十为月。数如是月十二为岁。以是岁数。若过百千万亿数劫。得值一佛。如是乃于恒河沙等诸如来所。行诸梵行修集功德。然后乃受阿耨多罗三藐三菩提记。心不休息无有疲惓。故名菩萨。导师菩萨言。若菩萨于堕邪道诸众生等。生大悲心令入正道不求恩报。故名菩萨。大弥楼山菩萨言。若菩萨于一切法无所分别。如弥楼山一于众色。故名菩萨。那罗延菩萨言。若菩萨不为一切烦恼所坏。故名菩萨。心力菩萨言。若菩萨以心思惟一切诸法。而自身心不坏不损。故名菩萨。师子游步自在菩萨言。若菩萨于诸论中不怖不畏。得深法忍。能使诸魔一切外道悉皆惊怖。故名菩萨。不可思议菩萨言。若菩萨知心及法不可思议。无所思惟无所分别。故名菩萨。善寂天子言。若菩萨能于一切天宫中生。而无所染亦不得是无染之法。故名菩萨。实语菩萨言。若菩萨有所发言常以真实。乃至梦中亦无妄语。故名菩萨。喜见菩萨言。若菩萨能见一切色皆是佛色。故名菩萨。常悲菩萨言。若菩萨见堕生死苦恼众生。不着自身一切诸乐。唯除法乐教化众生。故名菩萨。心无碍菩萨言。若菩萨能于一切烦恼众魔。而不嗔碍。故名菩萨。常喜根菩萨言。若菩萨常以喜根自满其愿。亦满他愿所作皆办。故名菩萨。散疑女菩萨言。若菩萨于一切法中不生疑悔。故名菩萨。师子童子菩萨言。若菩萨亦无男法亦无女法。而现一切种种色身。以为成就诸众生故。故名菩萨。宝女菩萨言。若菩萨于诸宝中不生爱乐但乐三宝。故名菩萨。毗舍佉达多优婆夷言。若菩萨有所得者则无菩提。若不得一切法。不生一切法。不灭一切法。故名菩萨。跋陀婆罗大贤士言。若菩萨有诸众生闻其名者。即得必定于阿耨多罗三藐三菩提。故名菩萨。宝月童子言。若菩萨常能修行童子梵行。乃至不以心念五欲。何况身受。故名菩萨。忉利天子曼陀罗华香菩萨言。若菩萨持戒熏心常流功德诸善法香。不流余香。故名菩萨。作喜菩萨言。若菩萨喜乐三法。谓供养佛。守护正法。教化众生。故名菩萨。胜思惟梵天言。若菩萨见一切法皆是佛法。故名菩萨。弥勒菩萨言。若菩萨众生见者即得入于大慈三昧。故名菩萨。文殊师利法王子言。若菩萨虽说诸法。而不起法想。不起我想。不起他想。故名菩萨。网明童子菩萨言。若菩萨光明能灭一切众生诸烦恼闇。故名菩萨。普华菩萨言。若菩萨见满十方诸佛世界众华敷荣。故名菩萨。如是诸菩萨随其乐说辩才。各各说已。尔时佛告平等行梵天婆罗门大婆罗子言。善男子。若菩萨能代一切众生受诸苦恼。亦复能舍一切福事与诸众生故名菩萨。

尔时胜思惟梵天问平等行梵天婆罗门大婆罗子言。善男子。仁者今以何行为行。答言。梵天。以何等行一切有为法诸众生行。我如是行。梵天问言。一切有为法诸众生以何为行。答言。梵天。诸佛所行。是一切有为法诸众生行。梵天问言。诸佛以何为行。答言。梵天。诸佛以第一义空为行。梵天问言。善男子。若一切凡夫所行诸佛亦以是行。佛与众生有何差别。平等行梵天婆罗门大婆罗子言。梵天。仁者欲令空中有差别耶。答言不也。文殊师利问。胜思惟大梵天言。梵天。如来可不说一切法空耶。答言如是。文殊师利言。是故梵天。一切诸法无有差别。是诸行相亦复如是无差别相。是故如来不说诸法有种种相。

平等行梵天婆罗门大婆罗子问文殊师利法王子言。文殊师利。如诸言语所说行者。何等名行。答言。善男子。以何等处有四正行。是人名为行处。梵天。善男子。以何等人行四梵行。彼人所行非是梵行。以何等行行四梵行。彼人名为成就梵行。善男子。虽于空闲旷野中行。离于梵行。彼人不名成就梵行。非是善巧知于梵行。善男子。复有虽于楼殿堂阁金银床榻妙好被褥。于此中行成就梵行。彼人真实成就梵行。真是善巧知于梵行。曰若见我见非智见耶。答言。善男子。如是如是。善男子。若见我见彼非智见。善男子。如人如实善知金性。则知柔软不柔软者。如是。见我能清净智。曰为说何者是我见耶。答言善男子。所谓无我法体常也。善男子。我常无体本来不成。以彼如是毕竟决定。故说名我。曰如我解文殊师利所说法义。若见我者即是见佛。何以故。我体佛体无分别故。文殊师利。何等人能见如来耶。答言。善男子。若能不改我见相者。何以故。我见法见佛见平等。曰颇有无所行名为正行耶。答言有。善男子。若不行一切有为法者。是名正行。曰云何而行名为正行。答言。善男子。若不为知故行。不为断故行。不为证故行。不为修故行。是名正行。曰颇有人不见佛而彼人慧眼清净。答言有。善男子。诸佛如来不见二相。彼人则有圣眼清净。曰慧眼见何等法。答言。善男子。若见一法不名慧眼。善男子。慧眼不见有为诸法。亦复不见无为法也。何以故。以彼般若无分别故。以是义故。般若不见有为诸法。彼无为法亦过慧眼。是故不见。曰颇有正行比丘不得道果。答言有。善男子。于正行中无果无得亦无正行。彼处亦无修行一法。善男子。亦于彼处无果可得。以无分别故。善男子。若不得一法乃名为得。善男子。若分别言我有所得。彼人我慢。以正行中无增上慢。以无增上慢则无证无得。曰为得何法说名得道。答言。善男子。以何等法不生本来不生后亦不生。为得彼法故说实法。曰若法不生何等法证。答言。善男子。若知不生即说彼知。名为证法。见有为法一切不生。是即名为得证正定。曰以何名为证正定耶。答言。善男子。我及涅槃平等无二。无有差别。故说名为证正定也。以随正定。是故说名证正定也。以毕竟得平等法故。说名正定。又以能令得了义故。说名正定。以不戏论诸三昧故。说名正定。尔时世尊赞文殊师利法王子言。善哉善哉。文殊师利。快说此言。诚如汝说。如是文殊师利。汝说此法时。七千比丘。不受诸法漏尽心得解脱。三万二千诸天。远尘离垢。于诸法中得法眼净。有十千人离欲得定。有二百人发阿耨多罗三藐三菩提心。五百菩萨得无生法忍。

尔时胜思惟梵天白佛言。世尊。是文殊师利法王子。能作佛事大饶益众生。令无量众生入于涅槃。佛言。善男子。汝亦饶益无量众生令入涅槃。文殊师利问言。梵天。汝谓众生有数量耶。答言不也。问言。梵天。颇有众生如来说不。又颇有众生有众生体不。答言无也。问言。梵天。于汝意云何。汝谓如来有生有灭耶。答言不也。问言。梵天。若如是者。何等众生如来令入于涅槃耶。梵天答言。以何等法性。文殊师利法王子。如是说法。如是无世间无涅槃。文殊师利言。梵天。如是如是。如来不见世间。不见涅槃。梵天。如来所化声闻弟子。彼人亦不见世间。不见涅槃。梵天。所言涅槃唯是言说。然无有人行于世间。亦无有人行于涅槃。梵天问言。诸有所说诤讼言语。如此言语说何等法。答言梵天。是戏论耳。不说众生。梵天。若有戏论。然则常无我慢。以是义故。于无物中而戏论也。以知无实有戏论故。不见戏论。若不见戏论。彼人不行世间。若不行世间则不异见。以不异见故说涅槃。梵天问言。文殊师利。所言入涅槃者。以何等对治而说涅槃。答言梵天。入涅槃者。彼此因缘不相和合。不起无明。不起世间行。若不起行是则不生。若不生者即名涅槃。若不起诸行名为寂静。彼法名为得证圣道。以常不生。如是名为说四圣谛。

尔时平等行梵天婆罗门大婆罗子谓文殊师利法王子言。文殊师利。如仁所说皆是真实。文殊师利言。善男子。一切言说皆是真实。曰虚妄言说亦真实耶。答言如是。何以故。善男子。是诸言说皆为虚妄。无处无方。若法虚妄无处无方。即是真实。以是义故。一切言说皆是真实。善男子。提婆达多所有语言与如来语无异无别。何以故。诸有言说一切皆是如来言说。不出如故。诸有言语所说之事。一切皆以无所说故。得有所说。是以一切言说皆等。文字同故。文字空故。曰如来可不说凡夫语贤圣语耶。文殊师利言如是。善男子。可不如彼文字言语圣人说法。凡夫亦以文字章句有所说耶。答言如是。曰颇有文字分别言语。此是凡夫文字言语。此是圣人文字言语耶。答言无也。文殊师利言。善男子。如彼言语名字章句。不分别无分别。如是一切圣人离诸分别。是故圣人无名字说。圣人所行非言语相。亦非法相。非众生相。如鼓蠡等众缘和合而有音声。是诸音声无所分别。如是善男子。诸贤圣人。善知一切众因缘故。于诸言说悉皆平等无所分别。平等行菩萨言。文殊师利。如佛所说。大众集会当行二事。若如实说法。若圣默然。文殊师利。何者如实说法。何者是圣默然。答言。善男子。若说法不违佛。不违法。不违僧。是名如实说法。若知法即是佛。离相即是法。无为即是僧。是名圣默然。又善男子。若依四念处有所说。是名如实说法。若于一切法无所忆念。是名圣默然。若依四正勤。有所说。是名如实说法。若于平等不作平等非不作平等。是名圣默然。若依四如意足有所说。是名如实说法。若不舍身口意。是名圣默然。若依五根五力有所说。是名如实说法。若不随他语而有所信。为不取不舍故分别诸法。一心安住无念念中。若信诸法自性清净。离一切戏论诸因缘行。是名圣默然。若依七菩提分有所说。是名如实说法。若常行舍心无所分别。无增无减。是名圣默然。若依八圣道有所说是名如实说法。若知诸法相如彼筏喻。不依法行。不依非法行。是名圣默然。善男子。于三十七菩提分法。若能以言语建立开示分别演说。是名如实说法。如实说故。是名如实说法。若身证是法。而不离身见法。亦不离法见身。于是观中不见二相不见不二相。如是现前见而不见。是名圣默然。

复次善男子。若不妄想着我。亦不妄想着他。不妄想着法非法非非法妄想。而有所说。是名如实说法。若得不可说法想。能离一切名字言语音声。得不动处入离行心。是名圣默然。复次善男子。若于一切众生。知诸根力如是说法。是名如实说法。若常在于定心不散乱。是名圣默然。

尔时平等行梵天婆罗门大婆罗子白文殊师利法王子言。文殊师利。如我解文殊师利所说法义。诸声闻人辟支佛等。一切无有如实说法。无圣默然。何以故。不能了知一切众生诸根利钝。亦复不能常在定故。文殊师利。世间若有以真实语而问言。曰谁是世间如实说法。何者世间圣默然住。当为说言诸佛是也。文殊师利。当为正说诸佛是也。何以故。诸佛如来具诸根力善知众生诸根利钝常在定故。佛告文殊师利法王子言。如是如是。如平等行善男子所说。唯诸如来有此二法。

尔时长老须菩提。白佛言。世尊。我亲从佛闻。从佛亲受。汝等集会当行二事。若如实说法。若圣默然。世尊。若声闻人不能行者。云何如来敕诸比丘。行如实说法。行圣默然。佛言。须菩提。于汝意云何。若声闻人不从他闻。能如实说法圣默然不。须菩提言。不也。世尊。佛言。须菩提。是故当知。一切声闻辟支佛人。皆悉无有如实说法。无圣默然。尔时文殊师利法王子问长老须菩提言。长老须菩提。如来如实了知众生八万四千心行。汝知不乎。汝于此中能有智慧。随其所应为说法不。答言不能。文殊师利言。今须菩提能入观一切众生心三昧。通达一切众生心心所行。自心他心无所碍不。答言不能。文殊师利言。如来如实了知众生八万四千心行。随其所应为说法药。又常住定平等相中心不动摇。而常通达一切众生心心所行。而不思惟无障无阂。今须菩提能如是不。答言不能。文殊师利言。如来如实了知众生八万四千心行。如实说法药。而常在定平等相中心不摇动。亦常通达一切众生心心所行。而不思惟无障无碍。须菩提。是故当知。一切声闻辟支佛人非其境界。须菩提。或有众生多淫欲者。以观净故而得解脱。不以不净唯佛能知。或有众生多嗔恚者。以观过故而得解脱。不以慈心。唯佛能知。或有众生多愚痴者。以不共语而得解脱。不以说法。唯佛能知。或有众生等分行者。不以净观。不以不净观。不以观过。不以慈心。不以不共语。不以说法。而得解脱者。随其根性以诸法平等。而为说法令得解脱。唯佛能知。是故须菩提。佛于如实说法人中最为第一。于圣默然中最为第一。

尔时长老须菩提白文殊师利法王子言。文殊师利。若诸声闻辟支佛人。不能如是如实说法。不能如是圣默然者。诸菩萨摩诃萨。有能成就如是功德如实说法圣默然不。答言。唯佛当知。于是佛告长老须菩提言。须菩提。有三昧名入一切语言心不散乱。诸菩萨等。若能成就此三昧者。一切皆得如是功德。尔时文殊师利谓平等行菩萨言。善男子。为诸众生八万四千行故。说八万四千法藏。名为如实说法。常在一切灭受想行定中。名圣默然。善男子。我若一劫若余残劫。说是二义。如实说法圣默然相不可穷尽。然说法辩才亦不尽也。于是佛告平等行菩萨言。善男子。乃往过去无量无边。于不可数阿僧祇劫时世有佛号曰普光如来乃至佛婆伽婆。劫名名称。国名喜见。彼普光如来喜见世界七宝庄严。丰乐安隐无诸怖畏。天人炽盛。其地皆以众宝庄严。善男子。彼喜见国土。有四百亿诸四天下。一一天下纵广八万四千由旬。其中诸城纵广正等。各一由旬。皆以众宝而为校饰。彼一一城皆有二万五千聚落。而围绕之。一一聚落无量百千万数人众。充满其中安居止住。人见色像心皆喜悦无可憎恶。亦皆悉得念佛三昧。是以国土名曰喜见。若他方世界诸来菩萨。皆得快乐。余国不尔。善男子。其普光佛以三乘法为弟子说。亦多广说如是法言。若如实说法。若圣默然。善男子。尔时上方药王佛国。有二菩萨。一名无尽意。二名益意。诣喜见国普光佛所。头面礼足。右绕三匝。恭敬合掌。却住一面。时普光佛为二菩萨。广分别说净明三昧言。善男子。何故名曰净明三昧。善男子。若有菩萨入是三昧。即时得离一切烦恼。于诸佛法得净光明。是故名曰净明三昧。又前际一切法净。后际一切法净。现在一切法净。是三世法毕竟清净。以彼清净常清净故。是以说言一切诸法自性清净常清净也。何谓诸法自性清净。谓一切法自性是空。离一切法有所得故。一切诸法自性无相。离一切法诸分别故。一切诸法自性无愿。以一切法不取不舍无求无欲诸法毕竟自性离故。是名诸法性常清净。以何等世间性。涅槃亦尔。同彼法性。以何等涅槃性。一切诸法。亦同彼性。以是故说一切诸法自心性清净。善男子。譬如虚空若受垢染无有是处。心性亦尔。若有垢染无有是处。善男子。譬如虚空虽为烟尘云雾覆翳不明不净。而不能染虚空之性。善男子。虚空之性若染污者。终不得名为清净也。以彼虚空实不可染。是故说为虚空。虚空如是。善男子。虽有为行一切众生。有不正念起诸烦恼。然其彼心自性清净不可染污。若染污者彼常垢污不可清净。以不染污。是故彼心自性清净心得解脱。善男子。如是名入净明三昧门。善男子。彼普光佛。为二菩萨说如是法。彼二菩萨闻是三昧。于诸法中得不可思议法之光明。
