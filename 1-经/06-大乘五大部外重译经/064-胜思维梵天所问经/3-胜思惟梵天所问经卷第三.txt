
尔时网明童子菩萨。谓胜思惟大梵天言。善男子。汝说一切凡夫行处。吾于彼行者见有行相。梵天言。善男子。若我有所生处应有行相。问言。梵天。汝若不生云何教化诸众生耶。梵天答言。佛所化生吾如彼生。网明菩萨言。佛化所生无有生处。梵天问言。宁可见不。答言。梵天。以佛力故见。梵天言。善男子。我生亦如是以业力故。网明菩萨问言。梵天。汝于起业中行耶。梵天答言。我实不于起业中行。问言。梵天。云何无业而言以业力故。梵天答言。善男子。如业力亦如是。是二不出于如。

尔时长老舍利弗白佛言。世尊。若能入是大龙密意所说法中。当知彼人得大功德。何以故。世尊。闻是上人名字至难。何况复有闻其所说。世尊。譬如有树不依地住。在虚空中而现根茎枝叶华果。如是世尊。此大人行相亦复如是。不住一切法。而于十方示现。有行有生退死。诸佛国土处处现见。而亦复有如是智慧辩才乐说。世尊。若有智慧善男子善女人。闻是智慧自在力者。其谁不发阿耨多罗三藐三菩提心。

尔时会中。有一菩萨摩诃萨名曰普华。问长老舍利弗言。大德舍利弗。汝为证法性为不证耶。而不能如是以大智慧奋迅说法。佛说大德于智慧人中最为第一。大德。何以不现如是智慧辩才自在力耶。答言。善男子。随智慧力。佛说我于声闻弟子智慧人中最为第一能有所说。大德舍利弗。法性境界有多少耶。答言无也。大德舍利弗。若法性境界无多少者。汝云何言随智慧力。佛说我于声闻弟子智慧人中最为第一能有所说。答言。善男子。于声闻中随所得法而有所说。大德舍利弗。汝证法性境界有量相耶。答言无也。大德舍利弗。若如是者。汝云何言随所得法而有所说。大德舍利弗。如法性无量相。证亦如是。如证说亦如是。何以故。法性无量相故。舍利弗言。善男子。法性非证相。大德舍利弗。若彼法性非证相者。汝出法性得解脱耶。答言不也。大德舍利弗。何故尔耶。答言。善男子。若出法性得解脱者。则坏法性。普华菩萨言。是故舍利弗。如汝证法。法性亦如是。舍利弗言。善男子。我为听来非为说也。大德舍利弗。一切诸法皆入法性。此法性中宁有说者有听者不。答言无也。大德舍利弗。若如是者。汝云何言我为听来非为说耶。答言。善男子。佛说二人得福无量。一者专精说法。二者一心听受。以是义故。普华应说我应听受。大德舍利弗。汝入灭尽定能听法耶。答言。善男子。入灭尽定。无有二行而听法也。大德舍利弗。汝信诸法皆是自性灭尽相不。答言。善男子。如是诸法皆是自性灭尽之相。我信是说。普华菩萨言。若如是者。则舍利弗。常一切时不能听法。何以故。以一切法常是自性灭尽相故。舍利弗言。善男子。仁能不起于定而说法耶。曰颇有一法非是定耶。答言无也。大德舍利弗。以是义故。当知一切愚痴凡夫应常在定。舍利弗言。以何定故。一切凡夫常在定耶。曰以不坏法性三昧故。舍利弗言。善男子。若如是者。凡夫圣人无有差别。大德舍利弗。如是如是。我不欲令凡夫圣人有差别也。何以故。圣人无所得一法。凡夫无所生一法。是二不过法性平等之相。舍利弗言。善男子。仁以何等。是诸法性平等之相。曰如舍利弗所得知见。大德舍利弗。汝生贤圣法耶。答言不也。汝灭凡夫法耶。答言不也。汝得贤圣法耶。答言不也。汝见凡夫法耶。答言不也。大德舍利弗。若如是者。汝何知见说言得法耶。答言。善男子。可不闻如。凡夫无智慧如。即是漏尽解脱如。漏尽解脱如。即是无余涅槃如。普华菩萨言。大德舍利弗。如不异如不改如不变如不坏如。应以是如知一切法。尔时长老舍利弗白佛言。世尊。譬如大火一切炷焰悉皆能烧。如是此诸善男子。所说法性悉皆能烧一切烦恼。佛言。舍利弗。如汝所言。是诸善男子。所说法性悉皆能烧一切烦恼。

尔时网明童子菩萨。问长老舍利弗言。大德舍利弗。佛说大德于智慧人中最为第一。何等是智慧。而舍利弗于智慧人中最第一耶。答言。善男子。所谓声闻因声得解。自照身相少分智慧。以是智慧。佛说我于声闻弟子智慧人中最为第一。非菩萨中智慧第一。曰智慧是戏论相耶。答言非也。曰智慧非平等相耶。答言是也。曰今大德证平等智慧。云何而说智慧有量。答言。善男子。以法性相故智慧无量。随入法性多少故智慧有量。曰颇有无量相法作有量说耶。答言无也。网明菩萨言。若如是者。云何舍利弗。依量说法。尔时舍利弗。默然不答。

尔时长老大迦葉。承佛威神。而白佛言。世尊。是网明童子菩萨。以何因缘。号曰网明。尔时佛告网明童子菩萨言。善男子。现汝自身善根所成功德光明。令诸天人一切世间心得欢喜。其有福德善根熟者。当发阿耨多罗三藐三菩提心。

尔时网明童子菩萨。闻佛敕已。而白佛言。善哉世尊。唯然受教。作是语已。整服右肩右膝胡跪。即于右手。白赤庄严罗网指间。放大光明。普照十方无量无边阿僧祇世界。皆悉周遍其中。地狱畜生饿鬼。盲聋背伛无手无足种种诸病。贪恶众生。愚痴裸形诸饥渴者。若缚若禁。贫穷恶色。老迈垂死及嫉妒等。种种苦恼。诸有悭贪破戒嗔恚。懈怠妄念。无慧不信。少闻少见。无惭无愧。堕邪疑网。是等众生遇斯光者。皆得快乐一切欢喜。无一众生有贪欲恚愚痴憍慢忧愁患等不得快乐不欢喜者。其在佛前大会之众。菩萨摩诃萨及诸声闻。天龙夜叉乾闼婆阿修罗迦楼罗紧那罗摩睺罗伽人与非人。比丘比丘尼优婆塞优婆夷等。是诸大众皆同一色金色无异。谓如来色。时会大众皆悉如是。身中快乐心得欢喜。譬如菩萨入喜乐食发起庄严三昧无异。时诸大众悉得希有。各各相见如佛无异。不见佛身为高己身为下。又以网明童子菩萨光明力故。寻时下方有四菩萨。从地踊出。名愿力起菩萨。名胜贤菩萨。名智月光菩萨。名不可降伏菩萨。是四菩萨合掌而立。作是念言。何者是佛我欲礼敬。即闻空中声曰。是网明童子菩萨光明力故。一切大众同一金色与佛无异。时四菩萨发希有心。作如是言。我今实语。如此众会其色无异。一切诸法亦复如是。即发誓言。若我此语诚实不虚。今世尊释迦牟尼。当现异相令我得见供养礼事。尔时佛告网明童子菩萨言。善男子。止此神力。汝今已作佛所作事。汝今已令无量众生住于佛道。尔时网明童子菩萨。受佛教敕。即止神力摄光明事。摄光明已。一切大众威仪色相。还复如本身口无异。即时如来身相显现在师子座如本无异。时四菩萨即见如来。头面礼足而作是言。如来世尊。智慧境界不可思议。及网明童子菩萨。福德善根愿力境界不可思议。依彼功德能与众生。如是快乐令得欢喜。

尔时长老大迦葉白佛言。世尊。此四菩萨从何所来。四菩萨曰。我等下方佛世界来。大迦葉言。其国何名佛号何等。四菩萨曰。国名现诸宝庄严。佛号一宝盖。今现说法。大迦葉言。其佛国土去此几何。四菩萨曰。佛自知之。大迦葉言。仁等今者何故来此。四菩萨曰。是网明童子菩萨光明照彼。我等遇之。即闻释迦牟尼佛名。及闻网明童子菩萨。是故我等今来至此。见释迦牟尼佛并网明上人。时大迦葉即白佛言。世尊。一宝盖佛现诸宝庄严世界。去此几何。佛言迦葉。彼国土去此过七十二恒河沙等诸佛国土。大迦葉言。世尊。是四菩萨发彼国来几时至此。佛言迦葉。如一念顷。于彼国没忽然而至。大迦葉言。希有世尊。然诸菩萨光明远照。神通速疾甚为希有。今是网明童子菩萨光明远照。是四菩萨发来速疾乃能如是。佛言迦葉。如汝所说。菩萨摩诃萨神通之力。所行速疾不可思议。一切声闻辟支佛等所不能及。

尔时长老大迦葉。问网明童子菩萨言。善男子。仁现光明照此大会皆作金色。以何因缘。答言。大迦葉。可问世尊。当为汝说。时大迦葉。以此白佛。佛言。迦葉。是网明童子菩萨成佛之时。其会大众同一金色。咸共信乐一切智慧。其佛国土乃至无有声闻辟支佛名。唯有清净诸大菩萨摩诃萨众。长老大迦葉白佛言。世尊。生彼菩萨当知如佛。佛言迦葉。如汝所说。生彼菩萨悉皆如佛。是时会中四万四千人。闻已皆发阿耨多罗三藐三菩提心。既发心已愿生彼国。而白佛言。世尊。若网明童子菩萨得成佛时。我等皆当往生其国。

尔时长老大迦葉白佛言。世尊。是网明童子菩萨。几时当得阿耨多罗三藐三菩提。佛言迦葉。汝自问之。于是大迦葉。自问网明童子菩萨言。善男子。仁者几时当得阿耨多罗三藐三菩提耶。网明菩萨言。大迦葉。若有人问幻化人言。仁者几时当得阿耨多罗三藐三菩提。是幻化人当云何答。曰幻所化人无决定相。当何所云。答曰一切诸法皆亦如是无决定相。云何问言几时当得阿耨多罗三藐三菩提耶。曰幻所化人离于自相。无异无别无所志愿。仁亦如是耶。仁若如是何能利益无量众生。大迦葉。阿耨多罗三藐三菩提。即是一切众生性。一切众生性即是幻性。幻性即是一切法性。于是法中。我不见有利。不见无利。大迦葉言。善男子。仁今岂可不令众生住菩提耶。曰诸佛菩提有住相耶。答言无也。大迦葉。以是故我不令众生住于菩提。我亦不令住于声闻辟支佛道。大迦葉言。善男子。仁于今者为趣何所。曰我所趣者乃趣于如。曰如无所趣亦无有转。曰如无趣亦无转。一切诸法皆住如相。以是故我无趣无转。大迦葉言。若一切法皆住如相无趣无转。仁复云何教化众生网明菩萨言。若人发愿是则不能教化众生。若人于法有转。是亦不能教化众生。大迦葉言。善男子。仁可不转众生生死世间耶。大迦葉。我尚不得世间。何况于世间中而转众生。大迦葉言。善男子。仁可不令众生得涅槃耶。大迦葉。我尚不见涅槃。何况教化众生令得涅槃。大迦葉言。善男子。如其仁者不得世间不得涅槃。何故诸菩萨行菩萨行。为救无量诸众生故行于菩提。此岂不为灭度众生耶。大迦葉。若菩萨见于世间分别涅槃。取众生相行菩提者。此则不应说为菩萨。大迦葉言。善男子。仁者今于何处行耶。大迦葉。我非世间中行。非涅槃中行。亦复不以众生相行。大迦葉。如汝所问。仁者今于何处行者。如佛所化人行处。吾于彼行。大迦葉言。佛所化人无有行处。大迦葉。当知一切众生行处亦如是相。大迦葉言。善男子。佛所化人无贪恚痴。若使一切众生所行如是相者。一切众生贪欲恚痴为何所趣。大迦葉。我今问汝随意答我。大迦葉。汝今宁有贪恚痴不。答言无也。曰是贪恚痴为尽灭不。答言不也。曰若大迦葉。今无贪欲嗔恚愚痴。亦不尽灭者。汝置贪恚痴于何所耶。答言。善男子。凡夫之人从颠倒起妄想分别生贪恚痴。贤圣法中善知颠倒之实性故。是以不起妄想分别。故无贪欲嗔恚愚痴。大迦葉。于汝意云何。若法从颠倒起。是法为实为虚妄耶。答言。善男子。是法虚妄非是实也。曰若法非实可令实耶。答言不也。曰若法非实。汝大迦葉。于中欲得贪恚痴耶。答言不也。曰若如是者。为于何所是贪恚痴能染众生者。答言。善男子。若如是者。一切诸法从本已来。自性离于贪恚痴相。网明菩萨言。大迦葉。是故我说一切法相如佛所化。说是法时。四万四千菩萨得柔顺法忍。尔时长老大迦葉白佛言。世尊。若有得闻网明童子菩萨名者。彼人不复堕三恶道。若有得见网明童子菩萨身者。当知彼人一切魔业不能障难。若有众生得闻网明童子菩萨所说法者。彼诸众生不堕声闻辟支佛地。若蒙网明童子菩萨所教化者。彼诸众生于大菩提毕竟不退。世尊。愿说网明童子菩萨善根功德庄严佛土。佛言迦葉。是网明童子菩萨。随其所在诸佛国土游行之处。皆能利益无量众生。迦葉。如是网明童子菩萨。所放光明汝见不耶。答言已见。佛言迦葉。三千大千世界满中芥子尚可算数。今是网明童子菩萨。光明所照令住阿耨多罗三藐三菩提者。彼诸众生不可数也。迦葉汝知。网明童子菩萨所放光明利益尚尔。何况说法所利益者。汝今谛听。我当少分说其功德善根庄严净佛国土。迦葉。是网明童子菩萨。过七百六十万阿僧祇劫当得作佛。号曰普光自在王如来应正遍知。世界名曰集妙功德。迦葉。其佛往趣菩提树时。国中诸魔及魔眷属诸天人民。皆悉毕定于阿耨多罗三藐三菩提。迦葉。其佛国土地平如掌。柔软细滑如迦陵伽安乐处地。一切诸宝以为庄严。世界无有三恶道名。亦无八难。其佛国土无有高下瓦砾蕀刺土石等秽。妙宝莲华以为庄严。彼诸莲华皆是真宝出美妙香。世界长广。迦葉。彼佛世界有如是等胜功德集。普光自在王如来。多有无量诸菩萨僧。一切善修无量法门。悉得无量自在神通。皆以光明庄严其身。得陀罗尼诸胜三昧无碍辩才。善能说法。彼诸菩萨光明神力无不通达。悉得诸通无畏辩才。善能降伏诸魔怨敌。彼诸菩萨修行念慧生惭愧等。上妙智慧诸胜功德以修其心。迦葉。彼佛国土无女人名。其诸菩萨皆悉化生。于宝莲华中结加趺坐。禅喜乐食。诸所须物。经行之处房舍床榻园林浴池。应念即得。

迦葉。彼普光自在王如来。不以文字说法。但放光明照诸菩萨。即得无生法忍。复照十方通达无碍。令诸众生得离烦恼。又其光明常出三十二种净妙法音。何等三十二。谓一切法空。以离诸见清净故。一切法无相。以离一切分别所分别故。一切法无愿。以出三界故。一切法离欲。以自性寂灭故。一切法离嗔。以无有碍相故。一切法离痴。以无闇冥故。一切法无所从来。以本不生故。一切法无去。以无所至故。一切法无住。以无所依住故。一切法过三世。以去来现在无所有故。一切法无异。以其性一故。一切法不生。以离于业报故。一切法无业报。以不见因故。一切法非作。以非可作故。一切法无名。以不可得立名故。一切法无起。以不生不灭故。一切法不实。以本不起故。一切法实。以一道门平等故。一切法无众生。以不见众生故。一切法无我。以第一义摄故。一切法钝。以无所知故。一切法舍。以离憎爱故。一切法离烦恼。以无有取故。一切法无烦恼。以自性不染故。一切法一相。以实际平等故。一切法离相。以常寂定故。一切法住实际。以性不坏故。一切法如相住。以本不坏故。一切法入法性。以遍入故。一切法无缘。以诸缘不合故。一切法诸缘生。以满足平等故。一切法是菩提。以如实见故。一切法是涅槃。以不成就故。迦葉。彼普光自在王如来光明。常出如是三十二种净妙法音。迦葉。若有众生生彼国者。当知是人能作佛事。迦葉。彼佛世尊寿命无量。迦葉。彼佛国土。无有魔事能与诸菩萨而作留难。长老大迦葉白佛言。世尊。若其有人欲得清净佛国土者。应取如彼网明菩萨所修善根功德庄严清净佛土。佛言迦葉。是网明童子菩萨。乃于无量百千万亿那由他诸如来所。发清净愿修行功德庄严具足故。得如是清净佛土。是故迦葉。若善男子若善女人。欲取如是净佛国土。应学网明童子菩萨所修愿行。

尔时胜思惟梵天谓网明童子菩萨言。仁者已得从佛受记。网明童子菩萨言。梵天。一切众生皆如来授记。曰于何事中而得授记。曰随业受报而得受记。曰汝作何业而得受记。问言梵天。若业非身作。非口作。非意作。是业可得示不。梵天答言。不可示也。问言梵天。仁以何故而作是说。梵天。颇有菩萨行可作相耶。答言不也。以菩提非诸行相故。问言梵天。菩提是起作相耶。答言非也。以菩提是无为非起作相。问言梵天。可以起作相得无为菩提不。答言不也。网明菩萨言。梵天。是故当知依此义意何等处。无业无业果不作不行。是菩提。如菩提说亦如是。如说受记亦如是。不可以起作法而得受记。

梵天问言。善男子。汝不行六波罗蜜。然后得受记耶。答言梵天。如汝所说。菩萨行六波罗蜜。而得受记。梵天。若菩萨舍一切烦恼名为檀波罗蜜。于诸法无所起名为尸波罗蜜。于诸法无所伤名为羼提波罗蜜。于诸法离相名为毗梨耶波罗蜜。于诸法无所住名为禅波罗蜜。于诸法无戏论名为般若波罗蜜。梵天。菩萨如是行六波罗蜜。于何处行。梵天言。善男子无处行也。何以故。凡有所行皆是不行。若行即是不行。若不行即是行。网明菩萨言。梵天。以是义故。当知无所行是菩提。如汝所问。汝得受菩提记者。如真如法性得受记。我亦如是受记。梵天。依此法应知无行是菩萨行。梵天。如汝所言汝得受记。如真如及法界受记。如是我受记。梵天言。善男子无有真如法界受记。网明菩萨言。梵天。如是相记如真如法界。

尔时胜思惟梵天白佛言。世尊。菩萨以何行故。得为诸佛授阿耨多罗三藐三菩提记。佛言梵天。若菩萨不行生法不行灭法。不行善法。不行不善法。不行世间法。不行出世间法。不行有漏法。不行无漏法。不行有罪法。不行无罪法。不行有为法。不行无为法。不行修道。不行断除。不行世间。不行涅槃。不行见法。不行闻法。不行觉法。不行知法。不行施。不行舍。不行戒。不行覆。不行忍。不行善。不行发。不行精进。不行禅。不行三昧。不行慧。不行行。不行知。不行得。梵天。若菩萨如是行者。诸佛则授阿耨多罗三藐三菩提记。何以故。梵天。诸有所行皆有所是。无所是是菩提。诸有所行皆是分别。无分别是菩提。诸有所行皆是起作。无起作是菩提。诸有所行皆是戏论。无戏论是菩提。梵天。依此义故。是以当知。若菩萨过诸所行则得受记。

尔时胜思惟梵天白佛言。世尊。世尊言受记。受记者。以何等法名为受记。佛言梵天。离诸法二相名为受记。不分别生灭名为受记。离身口意业相名为受记。梵天。我念过去。尔时有劫名曰善见。我于彼劫供养七十二那由他佛。是诸如来不授我记。又过是劫劫名善化。我于彼劫供养七十二亿佛。是诸如来亦不授我记。又过是劫劫名梵叹。我于彼劫供养八万八千佛。是诸如来亦不授我记。又过是劫劫名无咎。我于彼劫供养三万二千佛。是诸如来亦不授我记。又过是劫劫名庄严。我于彼劫供养四千八万佛。皆以一切供养之具而供养之。是诸如来亦不授我记。梵天。我于往昔已曾一劫及余残劫。供养诸佛。尽心恭敬尊重赞叹。净修梵行。一切布施。一切持戒及行头陀。离于嗔恚。忍辱慈心。如所说行勤修精进。一切所闻皆能受持。独处远离入诸禅定。随所闻慧读诵思问。是诸如来亦不授我记。何以故。以依止文字问于诸佛。是以诸佛不授我记。何以故。以依止所行故。是以当知。若诸菩萨出过诸行则得受记。梵天。我于是后见燃灯佛。即得无生法忍。时然灯佛授我记言。善男子。汝于来世当得作佛。号释迦牟尼如来应正遍知。我于尔时。出过诸行满足六波罗蜜。何以故。若菩萨能舍诸相名为檀波罗蜜。能灭诸所受持名为尸波罗蜜。不为境界所伤名为羼提波罗蜜。离诸所行名为毗梨耶波罗蜜。不忆念一切法名为禅波罗蜜。能忍诸法无生性故。名为般若波罗蜜。梵天。我于然灯佛所。满足如是六波罗蜜。

梵天。我从初发菩提心已来所作布施。于此舍相布施。百分不及一。百千分百千万亿分。乃至算数譬喻所不能及。梵天。我从初发心已来持戒行头陀。于此常灭戒。百分不及一乃至算数譬喻所不能及。梵天。我从初发心已来柔和忍辱。于此毕竟忍法。百分不及一。乃至算数譬喻所不能及。梵天。我从初发心已来发勤精进。于此不取不舍精进。百分不及一。乃至算数譬喻所不能及。梵天。我从初发心已来禅定独处。于此无住禅定。百分不及一。乃至算数譬喻所不能及。梵天。我从初发心已来思惟筹量智慧。于此无戏论智慧。百分不及一百千分百千万亿分。乃至算数譬喻所不能及。梵天。是故当知。我于尔时已得满足六波罗蜜。梵天言。世尊。世尊云何名为满足六波罗蜜。佛言梵天。若不念施。不依止戒。不分别忍。不取精进。不住禅定。不二于慧梵天。是名满足六波罗蜜。

梵天言。世尊。满足六波罗蜜已。能满足何法。佛言梵天。满足六波罗蜜已。能满足萨婆若。梵天言。世尊。云何满足六波罗蜜已。能满足萨婆若。佛言梵天。布施平等即是萨婆若平等。持戒平等即是萨婆若平等。忍辱平等即是萨婆若平等。精进平等即是萨婆若平等。禅定平等即是萨婆若平等。智慧平等即是萨婆若平等。以是平等一切法。名为萨婆若。

复次梵天。满足布施相持戒相忍辱相精进相禅定相智慧相。是名萨婆若。梵天。如是满足六波罗蜜。能满足萨婆若。梵天言。世尊。何者是萨婆若满足。佛言梵天。若眼不见色。乃至意不知法。梵天。若如是观察内外六入。是名满足萨婆若。梵天。如是满足萨婆若。所谓不着眼。乃至不着意。以是义故。名为如来无障无阂萨婆若智。梵天。萨婆若于法无所受。何以故。以萨婆若非受法器故。梵天。言非器者此名无物。能受盛故。言无物者则名为空。空同虚空是名萨婆若。以是义故。不能受法。梵天。譬如一切所作皆依虚空。而彼虚空无所依也。如是萨婆若智。皆从萨婆若出。而萨婆若无所依也。

胜思惟梵天白佛言。世尊。所说萨婆若。萨婆若者为何谓耶。以何义故名萨婆若。佛言梵天。一切诸行彼萨婆若智知所谓声闻辟支佛及一切世间。以是义故名萨婆若。诸有所行平等智。知诸心。知诸行。知诸慈悲。知诸学。知诸发起修行故。名萨婆若。能离一切诸相。能破一切诸觉故。名萨婆若。如实知说不说。如实知一切众生心行故。名萨婆若。如实知一切证智故。名萨婆若。如实知无学智声闻辟支佛智。如实知一切种智。皆是萨婆若中出。以是义故名萨婆若。如实知正行皆从萨婆若出故。名萨婆若。如实知一切药故。名萨婆若。能令一切病灭故。名萨婆若。能离一切缚故。名萨婆若。能除一切烦恼习气故。名萨婆若。常在一切定故。名萨婆若。一切法中无疑故。名萨婆若。从彼萨婆若。出一切世间出世间智慧故。名萨婆若。知一切智慧方便相故。名萨婆若。梵天。一切诸法方便从此法出故。名萨婆若。尔时胜思惟梵天白佛言。希有世尊。诸佛如来智慧甚深心无所缘。而知一切众生心心所行。世尊。彼萨婆若有如是等无量功德。其谁智慧。善男子善女人。闻萨婆若不发阿耨多罗三藐三菩提心。
