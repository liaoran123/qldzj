
尔时观世音菩萨摩诃萨。重谓执金刚秘密主菩萨摩诃萨言。是根本莲华顶陀罗尼真言。大解脱莲华曼拏罗三昧耶。能与真言者灭诸盖障。所求愿满。证解一切陀罗尼三摩地门。当得第十不退转地。成就无上正等菩提。坐金刚座转大法轮。摧诸魔众。为现十方一切佛刹。一切如来种种神通加被祐护。同补陀洛山观世音菩萨宫殿住处。复是一切如来最胜秘密大种族坛处。复是一切菩萨摩诃萨依发行处。复是一切如来种族得三摩地处。复是一切莲华种族得三摩地处。复是一切金刚种族得三摩地处。复是一切摩尼种族得三摩地处。复是一切香象种族得三摩地处。复是一切大解脱莲华曼拏罗三昧耶大福聚处。等如大海须弥山王摩尼宝树。随诸众生所念之意。皆圆度脱种菩提处。复是不空秘密金刚加持摄受。一切善根增长之处。复是一切佛法秘藏观世音大慈悲藏大金刚藏大宝藏处。复是摧破一切有情阿毗地狱无间罪处。复是摧伏一切天龙八部人非人处。其曼拏罗于闲静处简择胜地。三十二肘或十六肘。或十二肘或复八肘。净治于地。穿去恶土瓦石骨木。净土填筑平治方正。基二肘半。以瞿摩夷香水黄土泥周遍涂饰。五色线绳方圆括量内外院界。内院心上。三十二叶七宝开敷莲华。其台四边周遍华蕊。皆搏着台。又对一一华蕊。出七宝小莲华。半开不开。其华茎朵皆令搏着大莲华叶。其大莲台上重出七宝开敷莲华。此华台上出观世音菩萨。一项三面作金色相。熙怡微笑。当中正面眉间一目。三头上戴莲华宝冠。冠有化佛。绕鬓冠上遍发光焰。观世音菩萨头左边右边大莲台上。各出一面观世音菩萨。半身作白黄色。首戴宝冠冠有化佛。绕鬓冠上遍发光焰。其大莲华。四面围绕赤黄占卜迦华白婆利师迦华青优钵罗华赤莲华。作华鬘。贯四角开敷莲华。于华台上置罥索印。如意宝瓶印。火焰围绕。次院四角。依方置四天王。面目嗔怒。半加趺坐须弥山座。各执戟槊。七宝衣甲璎珞华鬘而庄严之。四面置须弥座。一一座上开敷莲华。一一台上置罥索印。如意瓶印。金刚杵印摩尼珠印。五色螺印金刚钩印。金刚锁印七宝轮印。溥遍光焰印金刚棓印。金刚拳印转法轮华瓶杵印。大持华鬘印三界最胜印。马头观世音明王印白身观世音母印。耶输沫底印多罗菩萨印。战多罗菩萨印毗俱胝菩萨印。乃至诸印。一一印上绕发光焰。次院遍置须弥宝座。一一座上开敷莲华。台上种种手印。次院四门置须弥山。山下大海。其四山上可畏执金刚秘密主。面目嗔怒狗牙上出。鬓发赤耸各执器仗半加趺坐。皆以华冠天服璎珞。种种庄严身圆光焰。四面四角须弥宝座。一一座上开敷莲华。其华台上置种种印。四角座上金刚杵印。其诸印上绕发光焰。内外院地纯青宝地。三院界上以赤莲华青优钵罗华占卜迦华苏曼那华。婆利师迦华波吒罗华阿底木多迦华。作华鬘贯界。第四院界竖置独股金刚杵。头锋相次。庄饰周毕。以诸旛华幢盖铃带。间列庄严。五色线绳四畔围界。如法结界。金坛银坛共十二个。盛诸香水并置七宝。口插种种枝柯华叶。以白华鬘系坛项上。阏伽十六盛诸香水水上泛华。三十二银叠。盛苏合香白栴檀香沉水香安悉香。置献一切诸佛菩萨。香炉十二毕[口*栗]迦香白胶香。郁金香乾闼啰娑香。龙脑香麝香。如法和合石蜜和之。盛银樏中。外院供养一切坛神天神。随时所得种种杂华。一百六十分百味饮食果蓏一百八个枝柯华树。酥灯一百八盏。胡麻油灯一百八盏。次第敷献而供养之。大酢芦菔麦麨欢喜团果子。共盛八分。坛东门北外。召一切毗那夜迦供养。生菜饼饭牛酪麦糗羹菜。共盛两分。一分坛北门外召一切药叉供养。一分坛西南外召一切罗刹供养。乳酪粳米饭共盛一分。坛南门东外。召一切步多鬼供养。麦糗粳米欢喜团油麻末煮菜共盛一分。坛南门西外。召一切饿鬼毕利多鬼供养。牛乳粳米饭共盛两分。一分坛东门南外。召日天星天供养。一分坛西门南外。召月天星天供养。七种谷子煮熟和水盛一分。坛北门外。召一切天女供养。乳酪果子杂华和盛一分。坛西门北外。召一切地天供养。麦糗浆水粳米和盛一分。坛西北外。召一切风天供养。牛酥煎饼沙糖石蜜米饼和盛一分。坛西门外。召一切龙王供养。牛酥乳酪饼白栴檀香水粳米和盛一分。坛南门外。召一切魔王眷属供养。郁金香水粳米和盛一分。坛西门北外。召一切河神供养。茅香水牛乳黑芥子米饼和盛一分。坛西南外召一切没啰[可*欠]么啰乞叉娑鬼供养。若真言者。作是供养一切诸天鬼神之者。得布施波罗蜜多成就相应。又令一切天龙神鬼。尽皆欢喜不相娆乱。持真言者。应以牛酥乳酪乳粥沙糖石蜜和盛一分。坛西门外。召自身所属星辰供养。得寿安乐无诸灾障。若能每日如法供养。身常不为毒药毒虫虎狼等害。福命增长身无横夭。不为一切怨难符书药叉罗刹恶龙鬼神毗那夜迦。作诸障恼。速得陀罗尼真言坛印三昧耶相应成就。为诸天人之所敬护。作是内外召请。供养一切诸佛菩萨金刚诸天龙神药叉罗刹毗那夜迦鬼神已。又复自护护他召请结界。作法行道礼拜诵念。散华结印发愿赞叹。西门引请法者。加持教授三昧耶。入此坛者。当得十殑伽沙俱胝那庾多百千一切如来祐护。又复譡于八万四千殑伽沙俱胝那庾多百千一切佛所种诸善根。获大福聚如须弥山。复譡九十九殑伽沙俱胝那庾多百千一切佛所。种熟善根成就相应。当得一切如来秘密。坛印三昧耶悉地通会。摄受一切菩萨大种族陀罗尼真言坛印三昧耶成就相应。当入一切菩萨摩诃萨不退地住。三十三天宫殿天众三十三天帝释天众皆来守护。执金刚秘密主无量俱胝真言仙众。当与无量勇猛精进威德念力。浸润身田而祐护之。所有无量俱胝劫数之所积集五无间罪。应受阿毗地狱者。尽皆消灭。当得旖暮伽王一切陀罗尼真言三昧耶成就相。应一切贪嗔嫉妒盖障亦皆除灭。为人爱敬。一切如来当乐观察。观世音菩萨加祐护念。若此终后往于净土。莲华化生。如是入坛受三昧人。欲求斯法最上成者。应当恭敬尊重和上。阇梨。如我敬事释迦牟尼如来阿弥陀佛。亦如恭敬观世音菩萨大势至菩萨。是真言者为诸弟子授三昧已。西门结印。灌顶护身结加趺坐。加持香王烧焯供养。诵根本莲华顶陀罗尼真言秘密心真言一千八遍。或二千遍或三千遍。必得观世音菩萨处三十二叶莲华台上。涌现于身观睹十方。诰真言者言善哉善哉。汝今已得不空王根本莲华顶陀罗尼真言成就。汝须何愿。我今与汝皆得具足。为后胎身生生受生。莲华化生具宿住智。当得不空罥索心王曼拏罗印三昧耶。不空清净莲华顶陀罗尼真言三昧耶悉皆现前。持真言者见观世音菩萨时。阏伽供献观世音菩萨。烧香散华乞所求愿。礼拜赞叹发菩提心。惭愧启送观世音菩萨还本宫殿。即便不现。得是相者则证不空清净莲华顶光焰庄严三摩地。腾空自在。为六十四俱胝那庾多百千真言明仙为伴围绕。作大莲华种族广大真言明仙。寿命九十九俱胝那庾多百千劫。
