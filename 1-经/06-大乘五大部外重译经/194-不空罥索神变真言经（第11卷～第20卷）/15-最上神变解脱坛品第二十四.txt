
尔时观世音菩萨摩诃萨。白佛言。世尊。若有修是最上广大解脱莲华曼拏罗三昧耶者。当于闲静泉沼河边。或于园林心所爱处。纵广三十二肘或十六肘。可界方圆。穿深五尺。以本出土简去一切恶土瓦石骨木虫蚁。便却如法填筑平治。其本出土若不欠剩。得名上地。谓诸如来称赞此地。当知是地堪诸如来坐菩提场转法轮地。堪作诸佛舍利制底。若本出土填有欠剩。是地下恶不堪作坛。若得上地。以瞿摩夷黄土泥如法泥饰。又诸香泥周洁涂摩。画大海水。内院中画七宝莲花。台上宝殿。中毗卢遮那如来右手作摩顶相。面西结加趺坐师子宝座。左阿弥陀佛右手作摩顶相。面西结加趺坐师子宝座。右释迦牟尼佛右手作摩顶相。面西结加趺坐师子宝座。释迦牟尼佛前。不空罥索观世音菩萨。一面三目熙怡微笑。身有四臂。左一手执莲华右一手把罥索。二手合掌。首戴宝冠冠有化佛。种种庄严坐华座上曲躬瞻仰。其阿弥陀佛前。不空奋怒王三面四臂。面别三日。当中正面熙怡微笑。左右面目嚬眉嗔怒。左手执钩右手持索。二手捧宝华盘。首戴宝冠冠有化佛。种种庄严坐华座上曲躬瞻仰。次院东面。观自在菩萨手执莲华结加趺坐。湿废多菩萨手执俱勿头华半加趺坐。莲华遮那利菩萨手把莲华半加趺坐。多罗菩萨手执青优钵罗华半加趺坐。毗俱胝菩萨半加趺坐。北面。白衣观世音菩萨手执莲华结加趺坐。德大势至菩萨手执莲华结加趺坐。侨理菩萨手执莲华半加趺坐。弭路枳儞菩萨手执莲华半加趺坐。吉祥菩萨手执莲花半加趺坐。南面。大吉祥菩萨手执莲华结加趺坐。大水吉祥菩萨手执莲华结加趺坐。落讫瑟弭菩萨手执莲华半加趺坐。窣睹波大吉祥菩萨手执莲华半加趺坐。曝誐婆底菩萨手执莲华半加趺坐。西面白身观世音母菩萨手执莲华。结加趺坐无垢慧菩萨手执莲华半加趺坐。始缚么[可*欠]明王手执莲华半加趺坐。耶输沫底菩萨手执莲华半加趺坐。马头观世音菩萨手执莲华半加趺坐。东门。无能胜金刚面目嗔怒。左手执杵结加趺坐。南门。计理枳攞金刚面目嗔怒。左手执杵半加趺坐。西门。冰誐罗金刚面目嗔怒。左手执杵半加趺坐。北门。尼苏吽皤金刚面目嗔怒。左手持杵半加趺坐。此诸菩萨华冠璎珞耳珰镮钏。天诸衣服种种庄严。坐莲华座身圆光焰。次院四面除门。置净居天伊首罗天。摩醯首罗天那罗延天。大梵天大自在天。焰摩王水天。帝释天俱摩罗天。他化自在天兜率陀天。阿迦尼吒天乃至诸天。是诸天等或但置印。所谓转法轮印金刚杵印。罥索印钺斧印。那罗延轮印三叉戟印。钵置娑印锤印。金刚鬘印莲华鬘印。轮印螺印。棓印槊印。宝瓶印宝镜印。优钵罗华印根本莲华印。宝幢印伞盖印。如意珠幢印摩尼金刚印。金刚钺斧印四股金刚杵印。难儞迦[革*(卄/(ㄇ@人)/戊)]多印锡杖印。君持印苾陵誐罗瓶印。黑鹿皮印络膊宝璎珞印。五色云印日天印。月天印星天印。乃至诸印。绕火光焰。东门殑伽河。南门枲哆河。西门婆屈数河。北门战捺啰皤伽河。四角。四天王神执持器仗。东门右。摩尼跋陀罗神执持宝珠。右夜摩天无譬喻天各持宝华。东门左。布喇拏跋陀罗神执持宝珠。左功德天手持莲华。南门右。皤攞祢皤力天神持刀。右地天神苗稼天神火天神各执持华。南门左。半支迦药叉大将神。左药天神持华。西门右。难陀龙王捧持宝华。右辩才天毗摩夜天持华。西门左。跋难陀龙王持华。左一髻罗刹女度底使者。金刚商迦利女毗俱胝罗刹女。皆面目嗔怒半加趺坐。北门左。无边龙王手持宝华。左华齿神持华。北门右。诃利帝神商弃尼神。此等天神华璎衣服。种种庄严半加趺坐。内院界上。种种色摩尼宝珠。次院界上莲华鬘。外院界上独股金刚杵头头相次。内外彩色物等皆新好者。修是法时常净澡浴。着净衣服食三白食。不食熏辛酒肉残食。如法图饰。五色线索围绕界畔。其坛院外作六肘院。净治平填。瞿摩夷黄土泥周遍涂摩。种种香泥重遍涂摩。五色彩粉模画外界。当开四门。六十四金刚橛量长九寸。钉坛外界。五色线索围坛外界。赤铜莲华八。金铜莲华八。白银莲华八。金坛四银坛四赤铜坛四。盛诸香水七宝。口插宝华果树。银宝坛四盛诸香水七宝。净帛盖口。金香炉四银香炉四。龙脑香沉水香郁金香白旃檀香。金叠四银叠四盛斯香。献种种色彩宝。幢四头置宝冠。金器八银器八盛沉水香水。八水上泛华。金器八银器八别盛诸香。金器八银器八别盛诸华。金器八银器八盛三白食如法敷献。白瓷坛六十四盛诸香水。口插诸华枝叶。白瓷香炉六十四烧种种香。赤铜坛四盛诸香水。五色缯彩系其项上。三白饮食六十四分。种种饮食果蓏六十四分。杂色华鬘一百二十二。白色华鬘六十四。赤色华鬘三十二。蜡烛八灯树八如法敷献。外院四面燃酥灯油灯一百六十四盏。是供饮食。唯除五辛酒肉芦菔生菜残食秽食。勿供养之。余者尽通。外院四门四角敷置高座。以诸缯帛如法庄严。四角座上转读此神变真言经。四门座上转读般若波罗蜜经。读经之声清朗美丽。是读经人净浴涂香。着净衣服食三白食。入坛升座。种种幡华铃带佩带。二百六十四道内外庄严。复于其外作十肘院净治涂地。当坛西门八肘圆坛。基高二肘如法图画。唯开东门。种种幡华敷列庄饰。中置净土阿弥陀佛变。面东。以诸华香饮食香水布献供养。当坛北门八肘方坛。基高二肘如法图画。唯开南门。种种幡华敷置庄严。中置毗卢遮那佛变地藏菩萨变。弥勒菩萨变不空奋怒王变。面南。以诸华香饮食香水布献供养。当坛东门八肘方坛。基高二肘如法图画。唯开西门。种种幡华敷列庄严。中置释迦牟尼佛变执金刚秘密主菩萨变。不空罥索悉地王变不空大奋怒王变。面西。以诸华香饮食香水布献供养。当坛南门八肘方坛。基高三肘。坛外四面作饰山形如法图画。唯开北门。种种幡盖敷置庄严。中置不空罥索观世音菩萨变世间王如来变。曼殊室利菩萨变除一切障菩萨像。面北。以诸香华饮食香水。白栴檀香沉水香苏合香。龙脑香郁金香敷献供养。烧焯香王供养一切。持真言者作此曼拏罗时。白月一日净浴涂香着净衣服。依法请白起首修治。所给侍人净浴涂香着净衣服。每日受持八关斋戒发菩提心。营造斯坛时真言者。至月八日尽断诸语。一出一浴以香涂身。着净衣服食三白食。作法结界结印而真言索。当护同伴给侍人等护请法者。衣服三对勿相掁触。于诸有情起大悲心。大坛西门作法安坐。昼夜六时诵奋怒王真言三遍。灌顶护身。广大明王央俱舍真言三遍。母陀罗尼真言三遍。溥遍心印真言一百八遍。不思议观陀罗尼真言七遍。悉地王真言三遍。一切菩萨敬礼解脱三昧耶真言三遍。日日三时。坛西门外光焰真言烧设火食。四门坛中诵奋怒王真言三遍。广大明王央俱舍真言三遍。母陀罗尼真言三遍。溥遍心印真言一百八遍。不思议观陀罗尼真言七遍。悉地王真言三遍。一切菩萨敬礼解脱三昧耶真言三遍。至十四日以酥乳酪龙脑香。相和食之。发大悲心。以诸有情为菩提种。誓度一切无余有情。命受法者三归忏罪发菩提心。香熏变手。谓得如来大悲妙色。涂香掌中谓得如来戒定慧香。授与香华献诸圣尊。谓得如来三十二相。观视灯明谓得如来智慧光明。加持优昙钵罗木阿说他木。本末端直。授受法者面东面北嚼已掷之。嚼头向方应是彼部。立者最祥教慰云言。观念诸佛求胜境界。引入西门加持散华。合掌礼拜长跪而坐。奋怒王真言持印灌顶。香水灌顶礼拜供养。教引行道。外坛门侧长跪而坐。四门四角座上读经。日夜六时经声莫绝。时真言者。坛内诵溥遍心印真言行道烧香供养。诵奋怒王真言自灌其顶。诵广大明王央俱舍真言。母陀罗尼真言。溥遍心印真言。不思议观陀罗尼真言。悉地王真言。一切菩萨敬礼解脱三昧耶真言。各一千遍。四门坛内烧香行道。诵奋怒王真言广大明王央俱舍真言。母陀罗尼真言溥遍心印真言。不思议观陀罗尼真言悉地王真言。一切菩萨敬礼解脱三昧耶真言各一千遍。内外变像一时皆放种种光明。于虚空中出种种声。时真言者身出光焰。大坛内院观世音菩萨。当出现身放大光明。踰百千日瞻睹十方。伸手摩顶高声赞言。善哉善哉大真言者。汝今善能种种如法。庄严不空最上神变解脱坛印三昧耶。是坛乃是一切如来神通所加被处。又是一切菩萨摩诃萨所敬礼处。复是一切诸佛菩萨摩诃萨秘密坛印三昧耶。复是一切天龙药叉罗刹阿修罗乾闼婆蘖噜拏紧那罗摩呼罗伽集会坛印三昧耶。复是摧伏一切天魔毗那夜迦坛印三昧耶。复是一切苾刍苾刍尼国王王子后妃婇女大臣僚佐族姓男女拔脱烦恼稠林根栽解脱坛印三昧耶。复是一切傍生禽兽见闻转业解脱坛印三昧耶。复是开闭一切地狱趣饿鬼趣畜生趣阿修罗趣解脱坛印三昧耶。复是诛灭一切灾怪解脱坛印三昧耶。复是入大涅槃城坛印三昧耶。是故说名不空罥索最上神变解脱莲华坛印三昧耶。是真一切菩萨摩诃萨所敬礼处。若有有情暂得见闻此曼拏罗印三昧耶者。亦当得脱生死业海住不退地。得阿耨多罗三藐三菩提。何况依法作坛供养。不食不语受持读诵。而岂不证阿耨多罗三藐三菩提。世尊当知是人则同我身我于此人最偏恩爱。荷负顶戴犹如如来。出世世间一切诸愿为皆满足。与证不空智严解脱曼拏罗印三昧耶。又当与证殑伽沙俱胝那庾多百千神通游戏自在三昧耶。若此坛内授三昧耶。命终之后皆得安住阿鞞跋智。上品莲生授阿耨多罗三藐三菩提记。名后边身。以大人相而自庄严。着天衣服得宿住智。证一切如来不空解脱转法轮场大三昧耶。当见一切如来坐菩提座转大法轮。得诸如来赞言善哉善哉善男子。汝今得住阿耨多罗三藐三菩提不退转地。十方刹土一切如来。俱伸无量俱胝光手。一时摩顶为说一切甚深妙法。乃至阿耨多罗三藐三菩提地。若复有人以斯经典。于四众中读诵解说。令诸闻者解除一切重罪灾障。皆当得住不退转地。名诸如来最胜之子。是人常得观世音观爱祐护。乃至阿耨多罗三藐三菩提而不舍离。若有众生践此坛地或复见者。亦得除灭一切罪障为菩提种。若风吹此坛地。尘坠有情身者。亦得除灭一切罪障为菩提种。是真言经但转读者。观世音菩萨一切诸佛菩萨摩诃萨诸天神等。皆当拥护。获得无量菩提功德福蕴善根。
