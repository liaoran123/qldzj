
尔时观世音菩萨摩诃萨。欢喜观佛白言世尊。若真言者乐见一切诸佛菩萨摩诃萨者。乐欲供养功德殖福者。乐欲利益一切有情者。乐欲意生曼拏罗悉地成就者。乐欲一切智地三昧耶。与诸菩萨摩诃萨同刹会居者。应于此不空王神通解脱心陀罗尼真言曼拏罗印三昧耶。精勤修习。观置旖字一切智门。随字身量内外同等。无分别心离诸境界。意生作业摄持有情。安住心王同虚空相。成就广大现非现果。出生一切声闻独觉。一切菩萨摩诃萨位。修行一切菩萨摩诃萨一切上愿。令悉满足。具种种业利益安乐一切有情。以一切如来溥遍平等秘密种族不空王观世音菩萨摩诃萨加持自身。或以是印或以缚(无可反)字。置入内心为曼拏罗。加持自身为净法界。除诸有情。自体不空王观世音菩萨离诸垢过。观啰(弹舌呼)字门。自体清净周轮白光。明照清净最上无坏。观迦(斤逻反)字门。因业性离为是法教。身日初色光遍一切。害治诸垢超度生死。观么字门。无住寂静为菩提座。身月光色除诸怖畏。观诃(上)字门最胜暴怒。周轮光焰如坏劫火。怖治众恶降伏诸魔。观唵字门大空无生。加持自体安住法界。无有戏论无二行相。于闲净处纵广五肘。或复四肘净治其地。如法涂摩。标式四门。中图三十二叶七宝莲花。台上起画不空王观世音菩萨。于四面图开敷莲花。台上起画此族菩萨。或画此族菩萨种种印相。或书此族菩萨名字。四面如法列宝金刚界道。一切庄严。中置一十八臂不空王观世音菩萨像。随时香花。阏伽白栴檀香水。涂香末香三白饮食。酥灯油灯敷献供养。烧焯香王召献结界。当于白月八日洁涤涂香。着净衣服食三白食。治建是坛昼夜六时。西门作法趺坐而坐。观莲花处须蕊众叶光焰香馥。于台面上观縒字门。为圆明月光照有情。知千日会自性加持。縒字门现不空王观世音菩萨。身真金色居圆月中。应诸方所如净水月现有情前。心性如是行斯三昧。首上顶会观唵字门。大空无垢如颇胝月。寂静法身一切所依。于眼界中观啰字门。如日光明而观心处。心现等引清净无垢。相应善住神通解脱心陀罗尼真言一字真言。一一字句缘起甚深。无量三昧智类通达。初十旬日如是观置。恭敬承事精进受持为前方便。次十旬日如法恭敬承事供养。为成正觉回向菩提。次十旬日无畏无间承事供养。入持诵轮作成就法。每白月八日断食断语。如法诵念观置声韵。随法光遍调谍无间。数发誓愿勤加护持。是真实心名一切如来溥遍平等秘密种族神通解脱心陀罗尼真言三昧耶心。如来所说了心明道一切色法发光明净。以大悲心三种加持。一切三昧满一落叉。是业成熟于初夜时或后夜时或欲晓时。持真言者当闻吽声鼓声雷声悦意赞声。或见旖暮伽王神境智通悉地成就。身肤肢分皆悉出现。作诸佛事溥现其身。或见不空王观世音像忽自动摇。放大光明遍照三千大千世界。上至有顶下彻地狱皆六震动。地狱剧苦一切有情。皆得度脱上生天界。水陆一切六趣有情遇斯光者。舍此身后尽得除脱种种苦身。或得证见观世音菩萨真金色身。摩顶授与不空清净海智庄严三摩地。所有无始重罪业障则烬消灭。获得离障清净心王庄严蕴身。睹见九十九殑伽沙俱胝那庾多百千一切如来。一时现身伸手摩顶。阏伽供养。当随寻念一切诸佛菩萨摩诃萨观世音菩萨。本初无生复无作者知者见者。加持自身。了知三昧悉地果成所有分别皆从意生。分辩众色悉从心起。定心欢喜住内心观。遍体肢分观旖字门。加以等持品类相入。自然获得清净菩提心三昧耶。广大功德善根相应。谓为世间一切人庶。爱敬供养。大梵天帝释天。那罗延天大自在天。摩醯首罗天净居天。焰摩王水天俱废罗天。日天月天皆自现身。周匝祐护为满诸愿。若不证见观世音菩萨金色身者。当知无始根本罪障皆不除灭。又应六时倍复精进。如法严治身器衣服。涂饰供养依法持诵满一落叉。是业成就。观世音菩萨现金色身。当知除灭无始一切根本重罪业障苦海。若不现者复倍精进。依法持诵满二落叉或三落叉。是业成熟。当定观世音菩萨现大真身。执手指示西方净土阿弥陀佛。坐宝莲华师子之坐。复得阿弥陀佛手摩其头。谓同彼土一切菩萨福命功德。舍此身后往于西方安乐国土。上品莲生具诸相好。识宿住智得不退转。若有苾刍苾刍尼族姓男族姓女有灾厄者。净浴身衣食三白食。如法教语入坛散花。澄心观佛观世音菩萨。如住顶上正念不动。持真言者应令一日不食。诵持神通解脱心陀罗尼真言。加持孔雀尾。拂彼身上。则灭一切恐怖灾厄。当为如来观世音菩萨诸天天众之所祐护。若命终后便得往生安乐国土莲华化生。世尊是不空王神通解脱心陀罗尼真言。随心承事供养曼拏罗三昧耶。以甘松香泥白栴檀香泥。摩涂坛地。四面当心纯白栴檀香泥画开莲花。当心莲花叶上。以郁金香泥白栴檀香泥相和。画金刚杵印。台上摩尼珠印。绕摩尼珠画罥索印。四面莲花台上。画金刚杵印。四面界畔画莲花鬘。中置一十八臂不空王观世音像。随时所得花香香水饮食日日供养。持真言者。应长净浴着净衣服。每从后夜时至明晨时。日没时至三更时。观像轮印而趺坐之。诵神通解脱心陀罗尼真言一字真言一百八遍。午时子时消息诸事。若常如是承事供养。相续无间满一千日。世间所作一切自在无碍成办。蠲除八难无量大怖种种业障地狱傍生。得大财宝为人爱敬。常梦睹见十方刹土一切诸佛。或见观世音菩萨补陀洛山。日日譡诸。给事供养九十二殑伽沙俱胝那庾多百千一切如来。善根福德修集相应。舍此身后往安乐国。上品莲生得住一切如来具见地静观地。具诸胜相以自庄严。证不空神变光明三摩地。以是三摩地力证余无量百千三摩地。常当游往十方刹土供养诸佛。于其食时还至本国。

世尊是不空王神通解脱心陀罗尼真言灌顶涤垢曼拏罗三昧耶。能灭一切罪障灾厄。得不空王广大威德。不为一切鬼神怨难邪忤娆恼。身不夭坏为人爱敬。观世音菩萨观视加护。一切天神而皆戴仰乐所拥护。于闲净处纵广四肘。净涂坛地标郭四门。内院画大海水。中画三十二叶开敷莲花。花干露现。台上画轮。绕轮网刃画火光焰。四面四角画开莲花。台上画宝罥索印如意珠印绕画火焰。外院四面画青宝地。上画百八众宝花树果树。标列界道。四面悬布杂彩幡华。可当坛上安白伞盖。以白栴檀香郁金香夜合花白芥子莲花须和为香水。满盛瓮中。内置七宝上泛诸花。净帛盖口置四门角。依法献置百种花果三百饮食。烧焯香王请召结界而供养之。诵神通解脱心陀罗尼真言一字真言。加持水瓮。以奋怒王心真言。于浴室裹标净结界。其浴床上敷白茅草。结印护身于上趺坐。以天门冬茴香花子甘松香芩陵香等数味治。加持净水和若稠酪。遍涂身分却复揩去。加持香水灌顶浴身。结莲华印加持护身。着新净服加持发髻。出入合掌绕坛行道。门别礼拜烧香供养。东门入坛大莲台面。端身面西结加趺坐。时阿阇梨一手掏珠一手把杵。诵奋怒王心真言三遍加持顶上。又诵奋怒王心真言三遍。加持白芥子水注灌顶上。又结大灌顶印三遍加持顶上。广教忏悔发菩提心。出坛四门复致礼拜。当广供养三宝饮食衣服珍财。能常如是依不空王神通解脱心灌涤法者。得大福聚为诸如来之所加被。一切诸天恒常爱敬。速得一切不空罥索陀罗尼真言最胜成就。三业一切罪障灾疾。燃烬消摩得身清净。心所求法皆得成办。
