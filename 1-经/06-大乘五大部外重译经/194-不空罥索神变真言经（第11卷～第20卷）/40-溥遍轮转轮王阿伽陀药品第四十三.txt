
世尊复有不空王神通解脱心陀罗尼真言曼拏罗三昧耶阿伽陀药成就三昧耶。护持国邑无诸灾难而说颂言。

以弭惹耶惹耶药　　次以讫驮那俱利
旖皤野播抳那俱　　印捺罗播抳多誐
干驮毕唎阳愚药　　摩诃斫羯啰雌黄
斫羯啰药莲华须　　弭瑟怒讫囒亸药
素么啰尔素难那　　白栴檀香那攞那
优钵罗华郁金香　　瞻卜迦华龙华等
世黎野迦甘松香　　舍么迦香杜么迦
量等精治和合治　　乌施啰香白檀香
合为香水和为丸　　赤铜合盛密固治
清闲净处净治地　　作四肘坛开东门
中画一百八叶莲　　台画二手腕相着
磔开十指如开莲　　四面当画开莲华
台上当画金刚杵　　并罥索印绕火焰
诸莲华间众宝树　　其树华果皆宝成
藤枝叶华缴树上　　标宝界道净严饰
置不空王观世音　　以诸幡华香水食
灯明敷饰献供养　　药合置大莲华台
帛覆其上当加持　　真言者浴香涂身
着净衣服西门坐　　于诸有情发悲心
诵持神通解脱心　　陀罗真言心真言
加持其药现三相　　是名成就伽陀药

世尊是药若得光相。国王佩者除诸怨敌种种灾疫。若诸人佩得灭四重五逆十恶等罪。增诸善梦。所至无阂言论得胜。王难贼难虎狼水火雷电霹雳。一切灾难皆得解脱。不为一切龙蛇虫毒药毒夭害。一切神鬼怖散驰走。诸天善神爱敬拥护。人相都者悉当欢喜。扫人佩者男女吉祥。若置幢头。方圆百里无诸恶风雷雹蝗虫一切等难。常为一切天龙八部而皆拥护。其药便于坛内荫干。

世尊复有不空王神通解脱心陀罗尼真言曼拏罗三昧耶雄黄成就三昧耶。而说颂言。

纵广四肘净治地　　白栴檀香泥涂饰
唯开东门当心画　　一百八叶开莲华
白栴檀香泥为叶　　郁金香泥为台蕊
沉水香泥为子实　　白栴檀香紫檀香
郁金香等而为泥　　台画二手腕相着
十指磔开头相离　　四面图画开莲华
白栴檀香泥为叶　　郁金香泥为台蕊
沉水香泥为莲子　　廓列金刚界道相
置不空王观音像　　杂彩幡华诸香华
香水饮食果灯明　　严饰加持献供养
以好光明上雄黄　　三两精治银合盛
置莲华台手印上　　绯帛覆上法加持
时真言者洁身服　　昼夜六时烧香献
西门趺坐轮手印　　诵持神通解脱心
陀罗真言心真言　　联绵加持白芥子
打雄黄上恒不绝　　上现热烟增光相
于时像上放大光　　是名成就雄黄法

世尊若得光相点眼之者。则得神通证不空如意宝光明广大智庄严三摩地。不空罥索溥遍轮大真言仙三摩地。常为九十九殑伽沙俱胝那庾多百千大仙。围绕为伴。游于一切真言明仙宫殿室宅。为大明仙。常历十方一切佛刹。阿弥陀佛恒住顶上。而不放舍寿增亿劫。复得不空清净毗卢遮那神通三昧耶。于刹那顷周历十方九十九殑伽沙俱胝那庾多百千佛土。随其佛土现作广大不空供养一切如来身上常得放大光焰。念愿诸事皆得成就。若得烟相点眼中者。则证一切密行明仙大仙中仙三昧耶意欲游幸一切天龙。八部山窟湫潭宫殿中者。任入无碍。一切神鬼见自臣伏。任为策役而拥护之。复见一切诸佛菩萨摩诃萨。授与不空王光明具足三摩地。足恒去地四寸而行。若得热相点眼中者。睹诸人众皆得除灭一切灾疾。两相致敬。是点药者当所生处具宿住智。获得不空观安住净身。得证一切不空如来溥遍平等三昧耶门。得一切如来为授灌顶菩萨地记。与诸菩萨摩诃萨同一住地。
