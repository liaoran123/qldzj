
世尊是出世瑜伽解脱最上神通莲花曼拏罗三昧耶。能现沙门婆罗门国王王子后妃婇女大臣僚佐童男童女一切人民。过现未来出世法生灭法。善果法恶果法。富贵相贫贱相。命长短相生死轮相。复现大梵天帝释天那罗延天摩醯首罗天。乃至一切天龙药叉罗刹乾闼婆阿素洛蘖鲁荼紧那罗摩呼罗伽等相。饿鬼相阿毗地狱种种诸相。国中饥馑相丰熟相。灾疫相厄难相。四时风雨时非时相。持此法者如教实语发大悲心。依据一切诸佛菩萨摩诃萨住。饶益无尽一切有情。心恒不舍一切智愿。必令救度洁治身服守持净戒。不于一切有戒无戒人生傲慢。心行平等依教修治。则得成就。清净如法作银莲花。以一肘镜为莲台面。宝珠花鬘四椽庄严。如法银造一尺二寸不空罥索观世音菩萨。一面三目身有四臂。一手执三叉戟一手持罥索。一手执莲花一手掌如意宝珠。结加趺坐。首戴宝冠冠有化佛。像腹内空舍利百粒龙脑香白栴檀香安内腹中。花冠璎珞耳珰镮钏。天诸衣服种种庄严。置镜心上。净泥涂地作曼拏罗。圆广五肘开廓四门。内院中画八叶七宝开敷莲华。其花叶上多罗菩萨湿废多菩萨。执金刚秘密主菩萨毗俱胝菩萨。莲花逊那利菩萨无垢慧菩萨。除八难观世音菩萨悉地王菩萨。外院东门右大梵天帝释天。左伊首罗天摩醯首罗天。南门右俱摩罗天俱废罗天。左焰摩天地天神。北门右那罗延天大自在天。左毗摩夜天女阿努梵摩天女。西门右婆鲁拏天女婆散底天女。左一髻罗刹女金刚度底使者。东门商企尼天女。南门补涩波难底天女。西门功德天女。北门辩才天女。四维四天王。内院莲花鬘界。外院三叉金刚杵鬘界。中置银观世音菩萨。面东。种种旛花敷置庄严。五色线绳围畔外界。阏伽香水三白饮食。种种饮食果蓏香炉。众妙花鬘如法敷设。白旃檀香沉水香苏合香龙脑香。石蜜合治烧焯供养。是时出入洁浴涂香。着净衣服食三白食。昼夜六时依法护持。志决无怯观身如像。曼拏罗相姿颜威耿。内心喜受制置六根。寂静淳白。五轮投地至诚敬礼十方刹土三世一切诸佛如来。大乘教藏一切曼拏罗印三昧耶。结界请召趺座而坐。发菩提心观五蕴界。能执所执本性无作。自体空寂。面西奋目瞤动精睑。观瞻观世音菩萨。声像谍利。诵奋怒王真言母陀罗尼真言。溥遍心印真言不思议观陀罗尼真言。悉地王真言。光明加持银莲花观世音菩萨。时别自以奋怒王真言奋怒王印。灌顶加持。若莲花镜中放光。观世音像身出甘露水。放种种光自身放光。则当获得不空无垢清净蕴身。不空王心三昧耶成就。是时紧捷诵奋怒王真言。观世音菩萨镜中出现赞言。善哉善哉。汝今成就出世世间镜坛印法。汝须何愿为汝满足。阏伽供养所愿尽乞。皆得圆满。沙门婆罗门国王王子后妃婇女大臣僚佐一切人民。观像镜者。皆睹种种神通变相。亦见自身过现未来种种业果善恶之相。及见一切刹土诸佛补陀洛山观世音宫中大众。亦见世间一切时节善不善相。惟除嫉妒谄曲疑慢。破戒邪见盗三昧耶。旃荼罗苾刍苾刍尼邬波索迦邬波斯迦及诸外道恶律人民。余皆睹见。观世音菩萨示语赞叹与灭一切垢障重罪。作兹定说亦不虚妄。修此法者昼夜六时。特勿懈怠放逸慵惰则速成就。
