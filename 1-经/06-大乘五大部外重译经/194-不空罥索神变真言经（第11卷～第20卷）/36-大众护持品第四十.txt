
尔时执金刚秘密主。四天王大梵天。那罗延天大自在天。帝释天摩诃迦罗神。宝贤神满贤神。半支迦神那吒俱钵罗神。缚罗神大力神。诃哩底神商企尼神。毗摩夜神辩才天。阿努梵摩天功德天。一髻罗刹女神华齿神。及诸无量天龙八部。皆从坐起偏袒右臂。一时合掌同声白言。世尊。此经所在国土。若有苾刍苾刍尼族姓男族姓女。读诵受持书写之者。我等一切诸天神众。亦如斯会凑视拥护。与力加被。遮止世间一切灾怪。乃至无上正等菩提常不放舍。尔时佛告执金刚秘密主等。善哉善哉汝斯大众。应当如是守护此经。莫隐于地令住世间。为大明矩照诸有情而得解脱。
