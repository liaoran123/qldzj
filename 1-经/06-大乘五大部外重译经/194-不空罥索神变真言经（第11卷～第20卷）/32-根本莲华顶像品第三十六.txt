
秘密主是根本莲华顶观世音菩萨像。细妙白氎或好绢布。方量四肘。白月十五日起首图画。彩色净好勿用皮胶。画匠画时常净澡浴着净衣服。当心画根本莲华顶观世音菩萨。大梵天相三面四臂。面目熙怡。当中正面眉间一眼。首戴七宝月冠冠有化佛。右第一手把三叉戟。右第二手把莲华贯索。左第一手把七宝开敷莲华。于华台中出观世音菩萨面首。头戴宝冠绕头冠上发火光焰。左第二手下舒五指雨出七宝。手上绕发火焰。众宝璎珞耳珰环钏。天诸衣服种种庄饰。结加趺坐宝莲华座。身圆光焰。其莲华下画大海水。七宝岸沜。二九头蛇龙王水中出身。左右缴莲华干。其莲华右水中难陀龙王。出现半身合掌瞻仰。其莲华左水中跋难陀龙王。出现半身合掌瞻仰。水中白鹤孔雀命命鸟鸳鸯鸟。诸鸟鱼兽杂色众华。观世音右。多罗菩萨半加趺坐。微微曲躬持华恭敬。观世音左。半拏罗婆枲抳白衣菩萨半加趺坐。微微曲躬持华恭敬。多罗菩萨后。毗俱胝菩萨半加趺坐。半拏罗婆枲抳菩萨后。湿废多白身菩萨半加趺坐。腰着白裙。是诸菩萨众宝冠璎耳珰环钏。天诸衣服种种庄严。坐莲华座身圆光焰。湿废多菩萨后。一髻罗刹女神。面目嗔怒身有六臂。手执器仗半加趺坐。毗俱胝菩萨后。度底使者面目嗔怒而有八臂。手执器仗半加趺坐。各以众妙。衣服璎珞用庄严身。观世音顶上空中。右置大梵天大自在天并诸天众。各持宝华供养瞻仰。左置帝释天那罗延天并诸天众。各持宝华供养瞻仰。多罗菩萨座下。置焰摩王水天毗楼博叉天王毗沙门天王。半加趺坐各持器仗。半拏罗婆枲抳白衣菩萨座下。置俱废罗天俱摩罗天提头赖吒天王毗楼勒叉天王。半加趺坐各持器仗。观世音菩萨座下。右持真言者长跪而坐。一手把数珠一手把香炉瞻仰菩萨。秘密主此根本莲华顶观世音像。能摄一切旖暮伽王广大解脱莲华曼拏罗像。若常无间欢喜合掌观礼供养。则得解除一切恶作五无间罪。得住不空大成就地。当为世间一切人民爱敬尊重。得大安乐财宝丰饶。辩慧开悟色力增进。积集善根具大威德。
