
依梵经本，有十万偈颂，我今略说念诵观行供养次第。
若有苾刍、苾刍尼、邬波索迦、邬波斯迦，发菩提心，行菩萨行，求速出离生死者，先须入三摩耶灌顶道场，受持禁戒坚固不退，爱乐大乘菩萨戒行，于四威仪修四无量，发四弘愿永离三塗，于一切事业心不散乱，方可入此秘密法门。
凡念诵供养法，于所在处，皆须清净澡浴著新净衣，严饰道场随力所办。其道场法，先须选隐便胜地，东西南北各量取四肘，作方曼茶罗，掘深一肘，除去骨石、塼瓦、恶土、发毛、灰炭、糠棘、虫蚁之类，以好净土填满筑平，取新瞿摩夷并好土，以香汤相和塗地。若在楼阁或居船上，依法泥塗。若在山中及好净屋，不须掘地依前塗饰。即张天盖四面悬幡，若有本尊七俱胝佛母形像，安置曼茶罗中，面向西。若无本尊，有诸佛像舍利及大乘经典供养亦得。磨白檀香塗作八角曼茶罗，犹如满月或似八叶莲华，即以新净供具金、银、熟铜、商佉贝、玉石、瓷木等器，盛诸饮食及好香华、灯明、遏伽香水，随力所有布置供养。
若苾刍、苾刍尼，先持戒行，初入道场，复须忏悔，更自誓发愿受戒。若在家菩萨，初入亦须自誓，随力发愿受三归、五戒，或常持八戒。若常三时念诵，即于道场西南向东，至心合掌，五体著地，敬礼十方诸佛菩萨，虔诚运想遍虚空界。便右膝著地，合掌至心，忏悔自无始已来身口意罪：“今对诸佛菩萨前，弟子某甲发露忏悔。乃至过去、现在、未来三世诸佛菩萨，福智圆满种种功德，我今随喜.”即结跏或半跏，安心定坐，除一切妄想，观六道众生无始以来生死海中轮回六趣，愿皆发菩提心，行菩萨行，速得出离。即以塗香摩手而结手契，结契时，以衣覆手，勿令人见。先结三部三么耶契，次结诸契。
