
尔时南方国大萨遮尼干子。与八十八千万尼干子俱。游行诸国教化众生。次第到于郁阇延城。复有无量百千诸众。或歌或舞吹唇唱啸。作百千万种种伎乐。前后侍从。大萨遮尼干子。诣郁阇延城。尔时国主严炽大王。闻大萨遮尼干子众。从南大国与无量众诣郁阇延。闻如是已。即生尊重大萨遮尼干子心。生尊重心已。为欲迎大萨遮尼干子。以大王力王神通力王奋迅力。与诸大臣及诸王子。受学师长。合家眷属国大长者。诸小城邑聚落土主。象马车步四部大众。前后导从恭敬围绕。椎钟鸣鼓。作百千种无量伎乐。打百千种诸妙声鼓。吹百千种诸妙声蠡。建百千万种种杂色缯盖幢幡。散百千万种种妙华。优波罗华。钵头摩华。拘牟头华。分陀利华。阿输迦华。薄拘罗华。鞞罗迦华。阿提目多伽华。遍布道路。金瓶银瓶盛百千种诸杂妙花。以百千种诸宝香炉烧无价香。置前而行诣萨遮尼干子处。时大萨遮尼干子。遥见严炽王与大众来。萨遮尼干子见已下道。在一树下敷座而坐。时严炽王。遥见萨遮在树下坐。即下象舆。步诣萨遮尼干子所。坐摩尼宝百千巧妙无价庄严如意宝床。时大萨遮尼干子问讯于王。作如是言。善来大王。王今善种无上最胜希有功德。福多不少。何以故。以王能降天尊贵重自在之心。屈意卑下来诣沙门问讯起居。大王。于汝所治国内。无诸盗贼亡命群党乱人民不。无有诸官残暴侵食诸人民不。无诸异业奸伪憍诈欺诳世间诸人民不。无诸反叛娆乱国土诸人民不。无诸偷劫相窃盗不。所在边国诸官禁司无欺大王不行王命不。大王。汝所治化国内。所有沙门修净行人安乐住不。衣服饮食房舍卧具疾病汤药资生所须一切之物不乏不少不。汝国人民皆得善心。尊重供养诸沙门众净行人不。大王。汝今所治国内。无诸屠猎罗网河岳焚烧山泽放鹰走狗钩刺鱼鳖弹射禽兽作诸坑陷毒箭机拨行杀害不。大王。汝今一国之主。制命自在。教令善恶。无敢违者。汝登王位所设教令无不善不。国内人民所行善恶汝悉知不。能行善者汝劝进不。行不善者汝劝舍不。大王。汝身不起恶念加害一切二足四足多足无足诸众生不。何以故。大王。当知一切众生有识之类。宝重身命无不畏死。至于业对百年寿终。莫问老少无一引分言应去者。何以故。爱命重故。何况加害而不生恼。命终之后更相怨嫉。与怨相报无有穷已。是故大王。汝当远离杀生之罪。舍离刀杖无起害心。大王。汝今应当远离偷盗之罪。舍自资生当生知足。于他资生无起欲心。大王。汝今应当远离邪淫之罪。自妻知足他妻无求。无起邪心。大王。汝今应当远离妄语之罪。常作实语出言成法。无发虚言。大王。汝今应当远离两舌之罪。无破坏语。于已破者当念和合。无起坏心。大王。汝今应当远离恶口之罪。常作爱语柔软妙语无起粗语。大王。汝今应当远离绮语之罪。常决定语忆念语。无不正语。大王。汝今应当远离贪欲之罪。于他受用无希望心。于他所护无生夺心。生欢喜心。大王。汝今应当远离嗔恚之罪。常生慈心清净心业。无起恨心。大王。汝今应当远离邪见之罪。见自业果随顺圣人。而生正见无起异见。何以故。杀生之罪。能令众生堕于地狱畜生饿鬼。若生人中得二种果报。一者短命。二者多病。偷盗之罪亦令众生堕于地狱畜生饿鬼。若生人中得二种果报。一者贫穷。二者共财不得自在。邪淫之罪亦令众生堕于地狱畜生饿鬼。若生人中得二种果报。一者妇不受语。二者自妻为他侵夺。妄语之罪亦令众生堕于地狱畜生饿鬼。若生人中得二种果报。一者常为他人所谤。二者常为他人所诳。两舌之罪亦令众生堕于地狱畜生饿鬼。若生人中得二种果报。一者得破坏眷属。二者得弊恶眷属。恶口之罪亦令众生堕于地狱畜生饿鬼。若生人中得二种果报。一者不闻善名。二者常起斗诤。绮语之罪亦令众生堕于地狱畜生饿鬼。若生人中得二种果报。一者得不敬重语。二者言无定实不为他乐。贪欲之罪亦令众生堕于地狱畜生饿鬼。若生人中得二种果报。一者不知足。二者常生贪心。嗔恚之罪亦令众生堕于地狱畜生饿鬼。若生人中得二种果报。一者无安隐心。二者常念损害无有慈心。邪见之罪亦令众生堕于地狱畜生饿鬼。若生人中得二种果报。一者常生邪见家。二者心常謟曲。大王当知。如是无量无边苦聚。皆由十不善业集因缘故。是故大王。汝莫放逸轻作恶业。当观诸法有为无常。一切世间无可保者。人命无常住少时间。勿生常想。大王当观。劫初已来天尊王位土地人民。皆就无常。无一在者。当知此身甚为危脆。如焰如响如影如电。如水中月如镜中像。如水聚沫如水上泡。如芭蕉实如琢石火。如梦所见。如山谷中瀑水卒起。遍满沟涧须臾过尽。还就枯竭。大王当知。身命非实无常亦尔。俄尔零落就未来世。不可免脱。是故大王。莫恃现在。当畏未来。大王当知。善恶果报共相追逐。如声发响如影随形。无能免者。亦如连锁不可断绝。莫轻作业自招重苦。尔时大萨遮尼干子。重说偈言。

大王汝今当　　莫作放逸行
若不舍诸恶　　死必入地狱
以作恶行者　　定入泥犁故
摄心不放逸　　生天帝释处
一切诸众生　　无不爱寿命
王若求长生　　不应行杀害
大王知世人　　辛苦集财宝
常忧不活命　　不应起侵夺
以不侵夺故　　生处常富足
若故侵损他　　常生贫穷家
节己莫淫他　　自妻生足心
是故妻爱己　　不为他人侵
莫说虚妄言　　常念依实语
实语生帝释　　妄语生饿鬼
常念离两舌　　和合破坏人
眷属常雍穆　　退此生梵天
出言莫粗矿　　说令他乐闻
善语生天上　　常闻美妙音
念离诸绮语　　善思美妙言
报生天帝释　　诸天钦受教
若欲自利益　　莫令侵恼他
生贪来世报　　钱财资五家
若不修慈悲　　能行嗔害心
虽行诸善行　　死入于泥犁
大王汝今当　　应舍嗔恚痴
常慈念众生　　莫行诸怒害
王当舍邪见　　坚固正见心
常持清净法　　天中受乐身
比丘修梵行　　汝当常供养
是故舍恶道　　受乐于天上

尔时大萨遮尼干子问讯王已为严炽王说不放逸十善业道相应法已。默然而住。
