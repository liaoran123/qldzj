
尔时圣者。文殊师利法王子菩萨。如是问已。佛告文殊师利。善哉善哉。法王子。善哉文殊师利。汝今善能。问于如来应正遍知菩萨所行甚深法门。何以故。文殊师利。汝见诸法实义。现前无有疑惑。究竟到于智波罗蜜第一彼岸。为欲利益无量众生。令入菩萨无上道故。问如是法。文殊师利。汝能复为未来众生然大明灯灭诸闇故。问如是法。善哉善哉。文殊师利。汝今谛听。我当为汝说菩萨行方便境界奋迅法门。文殊师利白佛言。善哉世尊。愿乐欲闻。时诸一切菩萨大众。一心同声俱白佛言。善哉世尊。愿乐欲闻。

尔时世尊。欲说此法告诸大众。诸善男子。若有善男子善女人等。毕竟成就十二法者。乃能发于阿耨多罗三藐三菩提心。何等十二。一者自性信大乘法。为离小乘狭劣心故。发菩提心。二者自性成就大悲。为欲具足诸白法故。发菩提心。三者直心本行坚固。为厌生死向彼岸故。发菩提心。四者善集一切功德。为欲修满诸愿行故。发菩提心。五者能善供养诸佛。为欲善起诸白法故。发菩提心。六者身口意业清净。为离一切诸恶行故。发菩提心。七者远离诸恶知识。为欲亲近善知识故。发菩提心。八者闻法如说修行。为不虚妄诳众生故。发菩提心。九者为欲利益一切畜诸资生不贪不悭故。发菩提心。十者以得诸佛加护。为离一切诸魔加故。发菩提心。十一者。于诸众生常起大悲。能舍内外一切诸物。为离悭嫉故。发菩提心。十二者。具法行力为能成就诸功德故。发菩提心。善男子。是名十二妙法。若善男子善女人。成就此十二法者。乃能发于阿耨多罗三藐三菩提心。善男子。复有十二种胜法。菩萨成就。名发阿耨多罗三藐三菩提心。何等十二。一者安隐心。为与一切众生乐故。发菩提心。二者愍念心。他恶来加能忍将护不生异相故。发菩提心。三者大悲心。为荷众生大重担故。发菩提心。四者大慈心。为拔一切恶道苦故。发菩提心。五者清净心。能于余乘不生愿乐故。发菩提心。六者无染心。为离一切烦恼浊故。发菩提心。七者光明心。为求无上自性清净光明照故。发菩提心。八者幻心。能知诸法究竟无物故。发菩提心。九者无物心。能知一切无所有故。发菩提心。十者坚固心。于诸法中不可动故。发菩提心。十一者不退心。能证诸法究竟尽故。发菩提心。十二者度诸众生不生厌心。如说修行故。发菩提心。尔时世尊。重说偈言。

诸善男子等　　若有诸众生
欲修诸白法　　成就无垢法
能于怨亲中　　悲润心平等
如是诸菩萨　　名发菩提心
若有众生等　　已于无量劫
将护恶知识　　供养善知识
护持菩提门　　起诸大愿行
如是诸菩萨　　名发菩提心
若有诸众生　　忆念过去世
无量亿劫事　　坚固如山王
精进心无惓　　常行不休息
如是诸菩萨　　名发菩提心
若有众生等　　舍离诸恶法
具足悲愍心　　安隐心成就
念示诸众生　　一切善业道
如是诸菩萨　　名发菩提心
若有众生等　　见诸胜智者
念于大菩提　　无上胜功德
欲于余乘中　　心净无点秽
如是诸菩萨　　名发菩提心
菩萨得净心　　离虚妄分别
观世间涅槃　　平等无差别
虽行化众生　　如见镜中像
如是发心者　　是实菩提心
已离烦恼过　　一切诸尘劳
清净知虚空　　不为垢所染
诸相永寂灭　　出离言语道
是名满足修　　清净菩提心
如是诸菩萨　　不久坐道场
得大陀罗尼　　无上胜辩才
具足三十二　　八十相好身
能住一切佛　　本性功德中

复次文殊师利。菩萨摩诃萨。能住如是胜功德中。有十二种布施妙行。能大利益疾到菩提。菩萨应行檀波罗蜜。何等十二。一者布施。能速增长无上菩提功德利故。菩萨应行檀波罗蜜。二者布施。生处富足手中常出无尽宝故。菩萨应行檀波罗蜜。三者布施。随愿得生释梵天王诸大家故。菩萨应行檀波罗蜜。四者布施。能离一切悭贪心过。弃舍诸有不生愿乐故。菩萨应行檀波罗蜜。五者布施。能舍世间贪染缚故。菩萨应行檀波罗蜜。六者布施。出饿鬼门离诸恶趣故。菩萨应行檀波罗蜜。七者布施。离诸世间多人共物。能得菩提不共物故。菩萨应行檀波罗蜜。八者布施。能称众生欢喜心故。菩萨应行檀波罗蜜。九者布施。能舍内外行佛行故。菩萨应行檀波罗蜜。十者布施。于诸一切所爱事中。能离缚着垢害心故。菩萨应行檀波罗蜜十一者布施。行能满足无上檀波罗蜜故。菩萨应行檀波罗蜜。十二者布施。行能随如来教所愿成就故。菩萨应行檀波罗蜜。善男子。是名菩萨摩诃萨十二种修行檀波罗蜜得大利益。回向阿耨多罗三藐三菩提。尔时世尊。即以偈颂赞叹檀波罗蜜。重说偈言。

欲求无上道　　修行诸功德
破于悭贪心　　布施最第一
佛子行舍心　　见来乞求者
能生欢喜心　　一切无吝惜
国城及妻子　　乃至天王位
身肉及手足　　头目诸髓脑
清净无垢眼　　施已心欢喜
如是行舍心　　名檀波罗蜜
一切诸如来　　满足诸功德
具胜涅槃道　　皆由布施故
是故诸佛子　　欲求无上道
常当修舍心　　行檀波罗蜜
施能得菩提　　不住于世间
是故诸菩萨　　常当行舍心
施能断贫穷　　富足七净财
悭嫉妒心尽　　清净佛菩提
布施能满足　　成就十自在
是故诸如来　　赞叹行施福
菩萨见是利　　为成波罗蜜
是故修舍心　　常施一切物

善男子。菩萨复有十二种持戒得大利益。菩萨应行尸波罗蜜。何等十二。一者持戒。能摄一切诸善根故。菩萨应行尸波罗蜜。二者持戒。入菩萨道故。菩萨应行尸波罗蜜。三者持戒。解脱一切烦恼缚故。菩萨应行尸波罗蜜。四者持戒。能过一切诸恶道故。菩萨应行尸波罗蜜。五者持戒。能拔恶道苦众生故。菩萨应行尸波罗蜜。六者持戒。身口意业不为诸佛如来诃故。菩萨应行尸波罗蜜。七者持戒。诸佛如来常赞叹故。菩萨应行尸波罗蜜。八者持戒。能入诸有不放逸故。菩萨应行尸波罗蜜。九者持戒。即施众生无怖畏故。菩萨应行尸波罗蜜。十者持戒。成就身口意业善故。菩萨应行尸波罗蜜。十一者持戒。能得于诸法中随顺自在故。菩萨应行尸波罗蜜。十二者持戒。成就第一彼岸功德波罗蜜业故。菩萨应行尸波罗蜜。善男子。是名菩萨摩诃萨十二种修行尸波罗蜜。得大利益。回向阿耨多罗三藐三菩提。尔时世尊。即以偈颂赞叹尸波罗蜜。重说偈言。

欲离诸生死　　安隐到涅槃
一切如来说　　持戒最第一
戒如清凉池　　能生诸善花
亦如猛炽火　　能烧诸恶草
戒善持行者　　如鸟飞虚空
不惧堕生死　　诸趣恶道中
恶道大毒龙　　无明诸罗刹
见持净戒者　　恭敬舍害心
一切诸如来　　安隐住涅槃
断诸恶趣道　　皆由持戒故
是故诸佛子　　欲求无上道
坚固诸善本　　持戒波罗蜜
菩萨应思惟　　善住戒品中
解脱烦恼缚　　闭诸恶趣门
若欲持净戒　　应当如牦牛
为护一毛故　　守死不惜命
如是护诸业　　是名持戒人
如来常赞叹　　所求皆成就
能持净戒者　　有如是功德
是故诸菩萨　　常当持净戒
身口意业净　　诸恶皆不行
是能到菩提　　一切智现前
持戒不放逸　　诸善皆坚固
法中得自在　　能净诸佛戒
菩萨持净戒　　视物无怨亲
等心诸群生　　见者无怖心
我住于彼处　　常修不放逸
是故今得离　　一切诸恶趣
到第一彼岸　　如实功德地
是故诸菩萨　　常当持净戒
菩萨若欲求　　菩提佛功德
持戒如牦牛　　常念不放逸
如是诸菩萨　　是名为智者
能速到彼岸　　住佛果菩提

善男子。菩萨如是修行诸法已。复有十三种观修行羼提波罗蜜得大利益。菩萨应行忍波罗蜜。何等十三。一者忍行。堪忍诸恼能证一切诸法空故。菩萨应行忍波罗蜜。二者忍行。不见有我为他害故。菩萨应行忍波罗蜜。三者忍行。不见众生有怨亲故。菩萨应行忍波罗蜜。四者忍行。不见自他身可损故。菩萨应行忍波罗蜜。五者忍行。闻毁赞叹心常不动故。菩萨应行忍波罗蜜。六者忍行。能断烦恼诸结使故。菩萨应行忍波罗蜜。七者忍行。能断嗔恨诸结使故。菩萨应行忍波罗蜜。八者忍行。能成三十二相八十种好故。菩萨应行忍波罗蜜。九者忍行。能离恶道生梵天故。菩萨应行忍波罗蜜。十者忍行。能过一切损害境界故。菩萨应行忍波罗蜜。十一者忍行。能得尽智无生智故。菩萨应行忍波罗蜜。十二者忍行。能降一切恶魔诸境界故。菩萨应行忍波罗蜜。十三者忍行。能见如来无量功德庄严身故。菩萨应行忍波罗蜜。善男子。是名菩萨十三种观修羼提波罗蜜得大利益。回向阿耨多罗三藐三菩提。尔时世尊。即以偈颂赞叹忍辱波罗蜜。重说偈言。

若欲为众生　　作诸归依处
令生无畏心　　忍辱最第一
能行忍辱者　　见者皆欢喜
怨家舍毒心　　皆生亲友想
一切诸如来　　成就平等心
众生所归依　　皆由行忍故
是故诸佛子　　欲求无上道
为物作依止　　当坚固忍辱
菩萨若欲住　　一切佛菩提
当观诸法空　　众生不可得
如是行忍行　　能具佛功德
是故诸菩萨　　常应修忍辱
菩萨若修忍　　当远离二边
不见自他身　　能有损益者
如来大慈悲　　赞叹如是观
是故诸菩萨　　常应修忍辱
若欲得尽智　　灭诸使烦恼
不怯弱修忍　　常无分别心
如是观诸法　　成忍波罗蜜
是故诸菩萨　　常应修忍辱
菩萨欲庄严　　如来相好身
复生梵世界　　出离诸魔道
乐行忍辱行　　一切皆成就
是故诸菩萨　　应坚固忍辱
忍辱力最上　　诸行无过者
一切诸功德　　住在忍行中
四魔力难敌　　忍力能除灭
是故诸菩萨　　常应修忍辱
