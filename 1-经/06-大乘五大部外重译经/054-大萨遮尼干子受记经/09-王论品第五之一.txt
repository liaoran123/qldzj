
尔时国主严炽王。闻大萨遮尼干子所说正法。欢喜信受。即时问讯大萨遮尼干子言。大师仁慈。而能远涉游化众生。道路多难。不审大师。四大调和气力安不。众生易化不。诸弟子众如说行不。幸蒙大师不耻我国。今得奉见闻说正法。我心欢喜。如见慈母。如饥得食。如渴得水。如裸得衣。如贫得宝。如热得凉。如寒得火。如盲得视。如聋得听。如囚得赦。如贱得贵。如迷得返。如学逢师。我心欢喜。亦复如是。复作是言。大师当知。我从向来。心自思念。正法难闻。良师难遇。人身难得。诸根难具。正见难生。信心难发。合会难俱。自在难逢。太平难值。如是诸难我皆免离。今遇大师。如入大海欲采珍宝得大宝渚。我有所疑悉欲请问。惟愿大师。赐决所疑。

时大萨遮尼干子告严炽王言。随王所疑今悉可问。我当为王分别解说。除决所疑令王开解。尔时严炽王。见大萨遮尼干子听许问已。心生欢喜而发问言。大师。何等生法何等住持。于何法上而有此名。萨遮尼干子言。大王当知。所言生者。谓诸众生。言住持者。谓器世间。言众生者。谓五取阴聚。名为众生。以何等法名五取阴。谓色取阴聚。受取阴聚。想取阴聚。行取阴聚。识取阴聚。大王当知。依此五法。说名众生。说器世间。说众生者。谓摄四生。卵生胎生湿生化生。说器世间者。谓摄虚空地水火风。王言。大师。谁能护此一切众生。谁能护持此器世间。答言。大王。皆是众生自业果报。及王国主力能护持。王复问言。大师。云何自业果报能护众生。答言。大王。有诸众生。自业增上果报力故。而生胜处。而彼众生。于一切物无吝护心。不生彼我自他之心。一切所须资生之物。不加功力随念具足。尽其命住安隐快乐。离粗病苦寒热饥渴种种痛恼。亦无恶心迭相加害。亦无欺诳虚妄之心。聚落城邑七宝庄严。常行胜乐妙触境界。满足千岁寿尽舍身。而生天上善道受乐。如此所谓北郁单越业护众生。大王当知。复有众生。依于自业果报力故。生胜妙处。身有光明飞腾虚空。处禅悦乐以为美食。不入胎生。寿命无量住世长远。如此所谓劫初众生。大王当知。复有众生。依自业报过去功德胜因力故。生世间中。而知敬心尊重父母及家尊长。并诸沙门净行人等。以为福田。常行善行作所应作。畏于恶行。常受善持五戒八戒。而作布施集诸福德。此谓劫初第二时中善根众生。大王当知。尔时众生。善根满足不起诸恶。是故世间未立王法。如是名为自业果报能护众生。

王言。大师。如是业护我已知竟。云何名为国主王力能护众生。答言。大王。诸王众生是众生主。而彼主力能护众生。王言。大师。彼诸王等何故名王。答言。大王。王者民之父母。以能依法摄护众生令安乐故。名之为王。大王当知。王之养民当如赤子。推干去湿不待其言何以故。大王当知。王者得立以民为国。民心不安国将危矣。是故王者。常当忧民如念赤子不离于心。当知国内人民苦乐。以时安行。知水知旱知风知雨。知熟不熟知丰知俭。知有知无。知忧知喜。知老知少。知病不病。知诸狱讼。知有罪知无罪。知轻知重。于诸王子大臣诸官。知有功者。知无功者。如是知者名不离心。大王当知。王于国内如是知已。以力将护。所应与者及时给与。所应取者念当筹量。役使知时不夺民利。禁肃贪暴民得安乐。是名摄护。名之为王。

大王当知。王有四种。一者转轮王。二者少分王。三者次少分王。四者边地王。转轮王者。有一种转轮王。谓灌顶刹利统四边畔。独尊最胜护法法王。彼转轮王七宝具足。何等七宝。一者夫人宝。二者摩尼宝。三者轮宝。四者象宝。五者马宝。六者大臣宝。七者主藏宝。彼转轮王。如是七宝具足成就。遍行大地无有敌对。无有怨刺。无有诸恼。无诸刀仗。依于正法。平等无偏。安慰降伏。王言。大师。云何名为转轮圣王统四边畔。答言。大王。以王四天下得自在故。王言。大师。云何名为独尊最胜。答言。大王。所出教令无违逆故。王言。大师。云何护法。答言。大王。修十善法。不令邪法杀生等坏。名为护法。王言。大师。云何法王。答言。大王。转轮圣王。以十善道化四天下。悉令受持离十恶业。行十善道具足成就。名为法王。王言。大师。彼转轮王。依何因得第一夫人宝。云何成就。答言。大王。转轮圣王。依离嗔心不善业故。得夫人宝。与己相对受最胜乐。名为成就。云何名为受最胜乐。大王当知。彼转轮王。夫人身中。常出无价栴檀妙香。口中常出优钵罗华无价之香。身体柔软如迦陵伽鸟。迦陵迦鸟在大海渚。彼诸众生。若有触彼迦陵伽鸟者。即得远离身诸疲劳。亦离饥渴并诸忧恼。受最第一无极快乐。转轮圣王。见彼夫人。所受快乐亦复如是。大王当知。彼夫人身。寒时能暖热时能凉。世间无人手能触彼夫人身者。何以故。以离贪心不善业道依善根因故。一切众生观察敬重。如母如女如姊妹故。而彼夫人。于转轮王生三种心。何等为三。一者心常尊奉于王不生异心。二者心常恭敬于王。三者心常念转轮王。何以故。以王能离贪心垢故。复次大王。转轮圣王夫人宝者。离于女人五种恶法。何等为五。一者离于女人无志轻躁之心。二者离贪余男子心。三者离于悭嫉妒心。四者离于非处起贪颠倒之心。五者转轮圣王命尽彼亦俱尽。复次大王。彼夫人宝。有五种功德。何等为五。一者知念不违王心。二者能生千子具足。三者自然姓尊豪贵。四者能令住处具足一切资生。五者若王与诸女人受欲乐时。不起嫉妒嗔恨恶心。复次大王。彼转轮王夫人。成就三种功德。何等为三。一者离恶口。二者离邪见。三者若王余行不在五欲境界不能动心。大王当知。转轮圣王夫人。舍身生于天上。何以故。以离贪嫉故。如是名为转轮圣王夫人功德。令王受于最胜上乐。

王言。大师。转轮圣王。依何因得彼摩尼宝。答言。大王。转轮圣王。依离嗔心不善业故。得彼第二摩尼珠宝。得受最胜光明资生无上乐故。云何最胜。大王当知。转轮圣王摩尼珠宝有八种功德。何等为八。第一功德者。彼摩尼宝。于夜黑闇放大光明。如秋满月。光明能照一百由旬。至于夏日众生患热。以摩尼宝放光触身。得清凉故。第二功德者。转轮圣王。若行旷野无水之处。众生饥渴时。摩尼宝即放八味具功德水。充足饥渴。第三功德者。转轮圣王。有所须者。一切皆从摩尼宝出。第四功德者。彼摩尼宝有八楞相。一一楞中出种种光。谓青黄赤白颇梨红紫。第五功德者。彼摩尼宝在所。能令一百由旬所有众生。皆离病苦常得定心。所作善业无空过者。第六功德者。彼摩尼宝所住境界。无诸恶龙能放毒气。雹风恶雨伤害众生。第七功德者。一切山川溪谷沟涧泉水干竭悉令还复。树林草木华果枯悴。能令滋茂。钵头摩等池水华林一切具足。第八功德者。彼摩尼宝所在之处。人民无有疾疫诸毒非时死者。至于畜生虎狼师子蛇鼠猫狸鹰鹞之类。相食啖者不起害心。复次大王。转轮圣王。千子满足身体洪壮。勇猛雄杰降伏世间。随顺王命。能护大法。随顺法行。心能慈愍一切众生。是名转轮圣王摩尼宝用。令王得受最上胜乐。

王言。大师。转轮圣王。依何因得第三轮宝。答言。大王。转轮圣王。依离嗔心不善业故。得彼轮宝。所住之处自然降伏得大胜乐。王言。大师。云何名为得大胜乐。大王当知。转轮圣王。所有轮宝具足。能有五种功德。何等为五一功德者。彼轮宝体纯阎浮檀金。具足千辐广五由旬。显现世间如第二日轮。二功德者。彼轮宝去飞腾虚空无能障碍。一日能行八千由旬。三功德者。随顺转轮王心中念欲。诣四天王行四天下。南阎浮提。西拘耶尼。北郁单越。东弗波提。时彼轮宝。随王念处。即飞虚空。在前而去。依彼轮力。四兵象马及车步等。一切悉皆飞腾而去。四功德者。所有不伏转轮王者。王若心念。而彼轮宝。随所念处即飞而去。悉令降伏。五功德者。彼轮宝势无有敌对。一切小王见者降伏。以转轮王依法修行离嗔心故。是名转轮圣王轮宝之用。令王受于最胜大乐。

王言。大师。转轮圣王。依何因得第四象宝。答言。大王。转轮圣王。依离嗔心不善业故。得于象宝。受于第一最胜乘乐。王言。大师。云何名为最胜乘乐。大王当知。彼大象宝。犹如良马调伏柔软随自在用降伏他国。七支善住。所谓四足首及阴尾。是七种支善住大力。力能堪敌凡象千数。白如凝雪。譬如帝释伊罗钵罗象。一切凡象。无能现前来嗅香者。大王。彼象能于三处有自在用。所谓虚空水中陆地。大王。彼象能速疾行一日三匝行阎浮提。大王当知。彼转轮王乘象王者。彼时象王与王心同。随王念处即从而去。行步平正犹如鹅王。不疾不迟不曲不戾。凡人中行不令惊怖。乃至女人有摩触者。心不嗔娆。至斗战时。极能现大凶害之相。不可侵近。行住坐卧眠食拘系。一丝能掣牵挽去住。随顺无违。是名转轮圣王象宝之用。令王受于最胜乘乐。

王言。大师。转轮圣王。依何因得第五马宝。答言。大王。转轮圣王。依离嗔心不善业故。得彼马宝。受最迅疾第一乘乐。王言。大师。云何迅疾。大王当知。彼马宝者。色白如彼拘牟头华。天旋轮文遍满身相。不大不小不高不下。身体正足心性柔软善能调伏。如帝释王婆罗何马。随意去住。一日三遍行阎浮提。无疲劳想。大王当知。如是名为转轮圣王马宝之用。令王受于第一迅疾上胜乘乐。

王言。大师。转轮圣王。依何因得第六大臣宝。答言。大王。转轮圣王。依离嗔心。得大臣宝。令王闲游。得受第一无事胜乐。王言。大师。云何无事第一胜乐。大王当知。彼大臣者。代王理政一如王心。忧国忘身不营私务。念护百姓如养双目。随王所念。如念即办。不碍不着。修行正道离于非法。随时随处不行恼害。正依王命行十善法。不违善行。不违如法。不违如法义。皆能具足。大王当知。如是名为转轮圣王。大臣宝用。令王得受第一胜乐。

王言。大师。转轮圣王。依何因得第七主藏宝。答言。大王。转轮圣王。依离嗔心不善业故。得主藏宝。满王愿心安隐受乐。王言。大师。云何满足安隐受乐。大王当知。彼主藏宝有大功德。一切诸山深涧幽谷。旷野川泽丘陵堆埠。坑坎高下不平之处。能以金刚宝。因陀罗宝。摩罗迦多宝。马瑙宝等。一切珍宝以用填满。而宝不尽。何况金银琉璃颇梨不在数者。彼主藏宝。心常欢喜。无谄曲相。无异心相。不生他恼。一切见者心皆欢喜。大王当知。如是名为转轮圣王主藏宝用。令王满足一切愿乐。大王当知。转轮圣王。具足如是七宝用故。王四天下及诸龙王二种天王。谓四天下三十三天。共天帝释分座而坐。以依离一嗔恨恶心不善业道。得如是等七宝具足。受用胜乐。何况具足行十善道。

大王当知。转轮圣王。复有七种。名为软宝。所有功德少前七宝。何等为七。一者剑宝。二者皮宝。三者床宝。四者园宝。五者屋舍宝。六者衣宝。七者足所用宝。王言。大师。云何转轮圣王第一剑宝。有何等用。大王当知。彼剑宝者。转轮圣王所王国内。若有心念违王命者。时彼剑宝。即从虚空飞往诣彼。彼诸小王见即降伏。拜问剑宝。而彼剑宝。不起杀心害一众生。是名转轮圣王剑宝功德。一切国土。不加刀仗自然随顺。大师。云何转轮圣王第二皮宝。大王当知。彼转轮王所有皮宝者。海龙王皮出大海中。大海商主所持奉献。转轮圣王。彼皮宝身。广五由旬长十由旬。体净鲜洁光曜白日。火烧不焦水渍不烂。猛风摧岳吹不能动。体含温凉能却寒热。随王去处皮宝亦去。而彼皮宝。随转轮王所有士众。满十由旬遍覆其上。能作屋舍。充足一切人众所居。而彼人众。各得别屋。不相防碍。是名皮宝功德之用。大师。云何转轮圣王第三床宝。大王当知。彼转轮王所有床宝。立能平正安隐不动。不高不下不广不狭。不长不短不坤不垤。不坚不软不涩不滑。柔软得所。若王入禅坐彼床宝。即入解脱禅定三昧。若王欲起贪嗔痴心。坐彼床宝即时俱灭。女人见王坐宝床者。即皆得离贪嗔痴心。是名床宝功德之用。大师。云何转轮圣王第四园宝。大王当知。彼转轮王。若欲入于禅定之时。入彼园中即得定心。若王欲受五欲乐时。入彼园中。依王所行善业功德。诸天界中所有可乐。华果诸鸟泉水流水池水河水妓乐歌舞戏乐之具。于彼天中自然隐没现于王前。时转轮王。亦如诸天受诸欲乐。是名园宝功德之用。大师。云何转轮圣王第五舍宝。大王当知。彼转轮王。若入彼屋。欲见日月彼诸星宿。即彼屋内一切悉见。彼天宫殿所有种种殊异珍玩。悉见无碍。彼诸天中所作妓乐。屋中悉闻。即离忧恼一切疲劳。于睡眠中极受快乐。于其睡中。梦见种种希妙瑞相。寒时暖风柔软香美。热时凉风清冷适悦。受快触乐。夜二分眠。第三分起。远离睡眠。起受法乐。第四分中说法教化。是名舍宝功德之用。大师。云何转轮圣王第六衣宝。大王当知。彼转轮王所有衣宝。无如世间绢布丝缕。纵横文章第一柔软。一切尘垢不能点污。着彼宝衣。即离寒热。饥渴病瘦忧恼疲极。大王当知。而彼衣宝。火不能烧。刀不能割。水不能烂。是名衣宝功德之用。大师。云何转轮圣王足所用宝。大王当知。转轮圣王足所用宝者。所谓靴等。若王著者。涉水不没如行陆地。入火不烧如清凉池。王欲游行步受戏乐。虽复远行百千由旬。不觉疲极。是名足宝功德之用。大王。是名转轮圣王七种软宝。是十善中少分习气功德果报。非正具足。十善业道。

王言。大师。云何名为遍行大地无有敌对。云何名为无有诸刺。云何名为无有诸恼。云何名为无有刀仗。云何名为依于正法。云何平等。云何名为安慰降伏。答言。大王。遍行大地无敌对者。以遍大地得自在故。无诸刺者。以无恶对怨敌刺故。无诸恼者。不以强力威逼人故。无刀仗者。离于刀仗不行损害故。依正法者。以离非法贪嗔痴使行于正法化愚闇故。平等者。等慈众生。如念一子不偏护故。安慰降伏者。余王众生各各住处。不移不夺安隐住故。何以故。大王当知。转轮圣王王四天下。彼时彼处所有城邑。有诸小王。彼诸小王迎转轮王。而作是言。大王当知。此诸大地。如是安隐。如是满足。如是大丰。如是大乐。如是无病。衣服饮食自然而得。无诸苦恼。多诸众生人民象马一切满足。皆是大天圣王所有。随王受用。我等随顺大王教命无敢违逆。时转轮王告诸王言。汝诸王等。各安汝国。我来为汝不为国土。汝等当依正法行化莫依邪法。依平等心莫依偏心。汝等国内。若邪法起速除灭者。是顺我命。名受汝国。若不除灭。我当与汝极大重罪。大王当知。如是名为转轮圣王护诸众生。诸小王者。谓少分王。次少分王。边地王。彼二种王。随顺转轮圣王教令。大王当知。如是名为大地国主王化众生。王言。大师。诸余小王。依何等法。治国养民得为如法。答言。大王。诸小王等。依王论法。以道治国。护诸众生。除转轮王。何以故。转轮圣王出在世时。彼时众生。离诸不善恶贪法心。离颠倒贪心。离邪见心。彼彼诸国。无有非法屠猎师等。何以故。依法王法。明识罪福。心不迷闷。不疑于法。动则合理。不生过非故。大王当知。如是名为转轮圣王依自业力功德护持于彼世。时诸小王。论一切不行。
