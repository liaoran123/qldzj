
尔时圣者文殊师利法王子菩萨。见诸无量大众云集。见佛世尊现大胜妙希有之相。作是思惟。今者世尊。为何事故。先现此相。我有疑事。今应当问。何以故。如来世尊。处在百千万福庄严师子妙座。威光殊特照曜显现。如是无量大众集会。难可值遇。作是念已。即从坐起。偏袒右肩右膝着地合掌向佛。即以偈颂赞叹如来。而说偈言。

世尊十力雄　　天人诸世间
三界无与等　　何有能过者
譬如须弥王　　出大海小山
深固不倾动　　诸天蒙安隐
如来须弥王　　过圣生死海
诸功德住持　　安住不可动
功德须弥身　　显出诸世间
一切依如来　　安隐住涅槃
譬如空无障　　满月独明照
一切星宿光　　隐没不能现
如来十力净　　智慧月明朗
神通弟子众　　亦如星宿光
譬如日光轮　　照曜诸世间
除灭一切闇　　诸小光不现
如来智日轮　　照除世间闇
诸梵王等光　　隐没不能现
譬如夜然火　　置在高山顶
以体明净故　　十方闇皆见
如来大明火　　智慧山高显
照烦恼闇界　　法性令开现
譬如师子王　　雄猛盖诸兽
不现威怒相　　一切兽降伏
如来师子王　　无畏力具足
慈心诸外道　　自然皆降伏
譬如摩尼珠　　放光照世间
随诸众生愿　　一切雨满足
如来摩尼珠　　智慧幢照远
能雨大法雨　　满足众生愿
譬如转轮王　　具足七宝福
游诸四天下　　怨对生亲友
如来转轮王　　具足十力宝
摄诸四魔众　　皆归如来道
譬如帝释王　　三十三天主
布正善法堂　　诸天欢喜受
如来天帝释　　三界大法王
慈心观诸趣　　坐涅槃法堂
兴大慈悲云　　雨甘露法雨
天人欢喜受　　修行无上道

尔时圣者文殊师利法王子菩萨。说诸偈颂赞叹佛已。合掌白佛言。世尊。如来乃能为诸大众。说菩萨行方便境界奋迅法门。以闻此经诸有信乐无上大乘善根众生。皆发阿耨多罗三藐三菩提心。及信小乘狭劣众生。亦发无上菩提之心。已发无上大心众生。而能增长菩提之念。诸狭劣行小见众生。能发大行。退道众生。而能进取大菩提道。以取菩提胜道众生能入如来智慧庄严深密法中。尔时世尊告文殊师利法王子菩萨言。文殊师利。诸佛如来应正遍知。所有难信难知难觉难识难量难入深密之法。一切天人不知如来依何意说。文殊师利。如此甚深微妙之法。若有众生行恶行者。不知此法不识此法。诸破戒者。不知此法不识此法。乐小行者。不信此法。破坏心者。不信此法。为恶知识所摄持者。不入此法。诸善知识所不摄者。不入此法。不为诸佛住持众生。不闻此法。除诸如来加力持者。能闻此法。能信此法。无有是处。尔时世尊重宣此义。而说偈言。

美妙声法子　　能问我此事
汝今至心听　　我当为汝说
众生无明覆　　唯有信小心
闻此大乘法　　不信故不说
若于无量世　　过去诸佛所
修行诸善行　　善根具成熟
如是诸众生　　常被如来加
闻说生欢喜　　乃能谛信受
若为恶知识　　毒蛇之所螫
离于善知识　　不闻甘露法
于诸胜法中　　起于放逸心
堕大邪见坑　　闻说不生信
众生心狭劣　　不堪受大法
闻退生不信　　起于诽谤心
长夜堕恶道　　永不闻佛法
为彼起悲心　　故我不速说。

尔时圣者文殊师利法王子菩萨白佛言。世尊。此会大众皆善清净。善行诸行。善能供养诸佛如来。善能将护诸善知识。善能修集清净信眼。善入大智信诸境界。善具清净深心直心。此会大众。一切善能观诸境界。能知此法能识此法。善哉世尊。唯愿为我及时会大众乐闻之心。善说此法。而说偈言。

此会诸众生　　已于无量劫
一切诸佛所　　种善根满足
如是众生等　　能入佛境界
为满法器故　　愿佛今速说
一切皆瞻仰　　天人师面门
恭敬合掌观　　渴仰目不舍
愿世尊愍此　　渴仰众生心
雨大妙法雨　　令生善法牙
我今请如来　　无上大法王
愿开甘露门　　转最胜法轮
是诸众生等　　若闻佛所说
能行无上道　　究竟涅槃法
