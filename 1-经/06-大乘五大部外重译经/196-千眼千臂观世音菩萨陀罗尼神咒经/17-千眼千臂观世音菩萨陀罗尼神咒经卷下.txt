
尔时观世音菩萨。说是咒时三千大千世界。乃至非想非非想天六反震动。色究竟天摩醯首罗战栗不安皆大恐惧。一切恶鬼皆大叫唤受大苦恼。东西散走莫知所趣。尔时化身语诸大众及诸恶鬼神等。若不随顺我咒者。违逆者头破粉碎。此咒能摧碎诸山干竭大海。此咒能摧伏阿修罗军护诸国土。此咒能摧伏一切诸恶鬼神。一切诸病一切恶毒。一切恶人。此咒能摧破三十三天皆令降伏。若善男子有能诵持此咒者。其人威力说不可尽。此咒能令诵持之者豪贵自在。亦能令国王终身爱念。称意所求悉皆满足。若欲降伏魔怨者。当烧求罗香诵我身咒二十一遍。若欲令一切人爱己者。咒杨枝二十一遍。口中嚼之即得爱敬。若欲令自身辩才智慧者。咒菖蒲一千八遍。涂其心上即得辩才无碍。作姥陀罗尼心印。
