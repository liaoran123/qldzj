
佛言。诸往生者。皆具足三十二相。究竟深入妙法要义。诸根明利。其初钝根者成就二忍。利根者得不可计无生法忍。皆当一生遂补佛处。所以者何。彼佛刹中。皆住于正定之聚。无诸邪聚及不定之聚。复无三种过失。一者心无虚妄。二者住不退转。三者善无唐捐。所以生于彼者。有进无退直至成佛。惟有宿愿速度众生。则以弘誓功德而自庄严。入他方生死界中。作师子吼说法度脱。尔时阿弥陀佛。以威神力。令彼教化一切众生。皆发信心乃至成佛。于其中间不受恶趣。神通自在常识宿命。虽生五浊恶世。形迹与同。其清净快乐。无异本刹。
