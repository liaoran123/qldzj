
尔时阿阇世王太子与五百长者子。各持一金华盖。前以献佛却坐一面。闻说阿弥陀佛功德光明皆大欢喜。其心愿言。我等后作佛时。皆如阿弥陀佛。佛即知之。告诸比丘言。阿阇世王太子与五百长者子。后无央数劫皆当作佛。如阿弥陀佛。此等行菩萨道已。无央数劫。皆各供养四百亿佛。今复供养于我。往昔迦葉佛时。皆常为我弟子。今又至此是复会遇也。时诸比丘闻是语已。莫不喜悦恭敬赞叹。
