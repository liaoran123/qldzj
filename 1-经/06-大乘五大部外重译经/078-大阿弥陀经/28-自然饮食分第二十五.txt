
佛言。阿弥陀佛刹中诸往生者。其饮食时有欲银钵者。有欲金钵者。有欲水晶琉璃钵者。有欲珊瑚琥珀砗磲码瑙钵者。或欲明月珠摩尼珠白玉紫金等钵。皆随其意化现在前。百味饮食充满其中。酸碱辛淡各如所欲。多亦不余。少亦不缺。亦不以美故过量而食。惟以资益气力。食已自然消散而无遗滓。或但见色闻香意以为食。自然化去。再欲食时复现如前。极彼刹中清净安稳微妙快乐。次于无为泥洹之道。
