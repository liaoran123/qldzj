
佛言。阿弥陀佛刹中。众宝莲华周遍世界。一一宝花百千万叶。其华光明无量杂色。青色青光。白色白光。玄黄朱紫之色。其光亦然。炜烨焕烂明耀日月。一一华中。出三十六百千亿光。一一光中。出三十六百千亿佛。其身皆紫金色相好殊特。一一诸佛。又放百千光明。普为十方众生说微妙法。如是诸佛各各安立无量众生于佛正道。
