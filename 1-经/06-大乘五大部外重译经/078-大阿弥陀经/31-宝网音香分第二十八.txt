
佛言。阿弥陀佛刹中。复有无量宝网弥覆其上。皆以金银真珠百千杂宝。奇妙珍异庄严校饰。周匝四面垂以宝网。光色晃曜尽极严丽。又有自然德风徐动。不寒不暑温和柔软。不迟不疾吹诸宝网及诸宝树。演发无量微妙法音。流布万种清雅德香。其有闻者尘劳垢习自然不生。风触其身皆得快乐。譬如比丘得灭尽定三昧。或时风吹散花遍满其刹。随色次第而不杂乱。柔软光泽馨香芬烈。足履其上陷下四寸。随举足已还复如故。花用已讫自然化没。
