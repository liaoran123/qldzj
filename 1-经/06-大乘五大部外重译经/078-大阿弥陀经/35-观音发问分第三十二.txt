
尔时佛说此偈已。会中有观自在菩萨。即从座起。合掌向佛而作是言。世尊。以何因缘。阿弥陀佛于其面门。放无量光照诸佛刹。惟愿世尊方便解说。令诸众生及他方菩萨。闻是语已心生解悟。于佛菩提志乐趣求。永无退转。佛言。汝当谛听吾为汝说。彼佛如来于过去无量无边阿僧祇劫前。为菩萨时。发大誓言。我于未来世成佛时若有十方世界。无央数诸天人民。以至蜎飞蠕动之类。闻我名号。或顶礼忆念或称赞归依。或香花供养。如是众生速生我刹。见此光明即得解脱。若诸菩萨见此光明。即得授记证不退位。手持香华及诸供具。往十方无边佛刹。供养诸佛而作佛事。增益功德。经须臾顷复还本刹。是故光明而入佛顶。
