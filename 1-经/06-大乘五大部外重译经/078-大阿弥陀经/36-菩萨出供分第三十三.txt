
佛言。阿弥陀佛刹中。诸菩萨承佛威神。一食之顷遍至十方无量世界。供养诸佛。随心所欲。花香妓乐。衣盖幢幡。无数供养之具。自然化现在前。珍妙殊特非世所有。辄以奉佛及诸菩萨声闻之众。或欲献花者。即于空中化成花盖。小者周圆四十里。或五十里。或六十里。如是展转渐大。有至于六百万里。各随其小大停于空中。以成圆象势皆下向以成供养。光色照耀香气普薰。不可胜言。既已用已。随其前后以次化没。诸菩萨复于空中共奏天乐。以微妙音歌叹佛德。听受经法喜悦无量。既供养已忽然轻举。还至本刹犹为未食之前。
