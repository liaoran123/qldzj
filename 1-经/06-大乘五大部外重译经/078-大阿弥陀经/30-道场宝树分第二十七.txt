
佛言。阿弥陀佛刹中。其道场树高一千六百由旬。四布枝树八百由旬。根入宝地五百由旬。及一切众宝自然合成。花果敷荣。作无量百千殊丽之色。于其树上。复以月光摩尼宝。帝网摩尼宝。持海轮宝。如是等众宝庄严周匝其间。复垂爱宝璎珞。大缘宝璎珞。青真珠璎珞。如是等众璎珞缀饰。复有真妙宝网罗覆其上。成百千万色种种异变。无量光艳照耀无极。或时微风徐动演出无量妙法音声。其声流布遍诸佛刹。众生闻者得深法忍。住不退转地无其耳病。以至成就无上菩提。若有众生。见此树者乃至成佛。于其中间不生眼病。若有众生。闻树香者乃至成佛。于其中间不生鼻病。若有众生。食树果者乃至成佛。于其中间舌亦无病。若有众生。树光照者乃至成佛。于其中间身亦无病。若有众生。观想树者乃至成佛。于其中间心得清凉。远离贪等烦恼之病。皆得甚深法忍。住不退转地。彼刹诸天人世人。见此树者得三法忍。一者音响忍。二者柔顺忍。三者无生法忍。如是树木花果。与诸众生而作佛事。皆以此佛本愿力故。坚固愿故。精进力故。威神力故。
