
佛言。饶皆浴已各往修进。有在地讲经者。有在地诵经者。有在地自说经者。有在地口授经者。有在地听经者。有在地念经者。有在地思道者。有在地坐禅一心者。有在地经行者。仍有在虚空中讲经者。在虚空中诵经者。在虚空中自说经者。在虚空中口授经者。在虚空中听经者。在虚空中念经者。在虚空中思道者。在虚空中坐禅一心者。在虚空中经行者。其间有未得须陀洹者。因是得须陀洹。未得斯陀含者。因是得斯陀含。未得阿那含者。得阿那含。未得阿罗汉者。得阿罗汉。有未得不退转地菩萨者。乃得不退转地菩萨。各随其质而有所得。莫不欣然适意而悦。
