
佛言。汝等当自端身。当自端心。耳目鼻口手足。皆当自端束检中外。无随嗜欲益作诸善。当布恩施德不犯道禁。忍辱精进一心智慧。展转复相教化。使彼为德立善。慈心正意斋戒清净。如是一昼夜。胜于阿弥陀佛刹中为善百岁。所以者何。以彼刹中无修营为物皆自有。人悉为善无毛发之恶。于此修善十昼夜。胜于他方佛刹为善千岁。所以者何。他方佛刹悉皆为善。无造恶之所。故其福德亦皆自然。其次有世界。为善者多。为恶者少。亦有自然之物。不待修营。若此世界中。为恶极多。为善极少。不自修治物无自有。或转相欺诒劳心苦形。如是匆务未尝宁息。吾哀世人教诲切至。令超彼岸。永脱苦趣。
