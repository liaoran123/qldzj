
佛言。次有佛名世自在王如来。应供等正觉明行足善逝世间解无上士调御丈夫天人师佛世尊。十号具足。在世教化四十二劫。尔时有大国王。闻佛说法喜悦开悟。即弃王位往作沙门。号法藏比丘。高才智慧勇猛无能及者。诣彼佛所稽首礼足。右绕三匝长跪合掌。以偈赞佛。

如来妙色相　　世间无等伦
远胜日摩尼　　火月清净水
威神无有极　　名声震十方
皆由三昧力　　精进成智慧
持觉若溟海　　深广无涯底
无明与贪恚　　冰释已无余
从是超世间　　叹仰不能已
端如好树华　　莫不爱乐者
处处人民见　　一切皆欢喜
布施及净戒　　忍辱并精进
禅定大智慧　　吾誓得此事
一切诸恐惧　　普为获大安
过度诸生死　　无不解脱者
我至作佛时　　种种如法王
假使恒沙数　　诸佛悉供养
不如求正觉　　坚勇必成就
能使无量刹　　光明普照耀
济度越恒沙　　威德谁可量
我刹及庄严　　华好独超卓
凡欲求生者　　清净安以乐
度脱永无穷　　幸佛作明证
发愿既如是　　力行无懈怠
虽居苦毒中　　忍之终不悔
