
佛言。世人于剧恶极苦之中。勤身营务以自给济。无贵贱贫富。无少长男女。皆忧财物累念积虑。为心走使无时安息。若有田忧田。有宅忧宅。有牛马六畜奴婢。衣食什物。悉共忧之。尊贵豪富既有斯患。婴结于心不能自适。若贫穷下劣常苦困乏。无田亦忧欲有其田。无宅亦忧欲有其宅。无牛马六畜奴婢。衣食什物无不爱之。欲其皆有。适有一物复缺一物。适有是事复缺是事。勤苦若此休息无时。不达于道德。迷没于嗔怒。贪恨于货色。坐斯不得道。当入苦恶趣展转其中。虽数千亿劫无有出期。痛不可言极可哀愍。今语汝等世间之事。择其善者勤而行之。爱欲荣华不可常保。皆当别离无可乐者。乘佛在世当勤精进。愿生极乐世界。
