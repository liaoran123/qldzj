
阿难闻佛所言。则大恐怖毛发耸然。复白佛言。非敢有疑于佛。所以问者。以他方世界四天王天及忉利天。皆依须弥山而住。彼独无此山。恐佛般泥洹后。有来问者无以告之。故以问佛。佛言。他方世界第三炎摩天。上至第七梵天。皆何所依而住。对言。自然在于空中。佛言。彼刹中无须弥山。其四天王与忉利二天。亦复如是。天人行业果报不可思议。其诸众生住行业之地。亦不可思议。况彼佛威神浩大。凡有作为无施。不可无须弥山。无复何疑。
