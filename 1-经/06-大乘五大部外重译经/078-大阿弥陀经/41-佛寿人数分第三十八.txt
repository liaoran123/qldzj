
佛言。汝欲知阿弥陀佛寿命无极否。阿逸多对言。诚欲闻知。佛言明听。悉十方无央数世界诸天人民。以至蜎飞蠕动之类。皆得为人。又皆作缘觉声闻。共坐禅一心。合其智慧为一智慧。以计数彼佛寿命。几千亿万劫。无有能知者。其诸菩萨声闻。及彼刹诸天世人寿命。亦复如是。复令十方各千世界中诸天人民。以至蜎飞蠕动之类。皆得为人。又皆作缘觉声闻。共坐禅一心。合其智慧为一智慧。以计数彼刹中诸菩萨声闻几千亿万人。莫有能尽知者。彼佛寿命浩浩渺渺无穷无极。谁能信知惟佛知耳。
