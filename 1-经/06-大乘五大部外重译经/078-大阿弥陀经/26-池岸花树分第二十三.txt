
佛言。诸宝池岸上。有无数栴檀香树。吉祥果树。花果恒芳香气流布。又有天优钵罗华。钵昙摩华。拘牟头华。分陀利华。杂色光茂弥覆水上。复有七种宝树。其纯一宝树者。根茎枝叶花果。皆以一宝。二宝为一树者。根茎枝叶花果。间以二宝。三宝为一树者。根茎枝叶花果。间以三宝。四宝为一树者。根茎枝叶。各以一宝。其华与果同于根茎。五宝为一树者。根茎枝叶花。各以一宝。果则同于其根。六宝为一树者。根茎枝叶花果。各以一宝。七宝为一树者。亦复如是。惟加其节益用一宝。如是诸树种种各自异行。行行相植。茎茎相望。枝枝相准。叶叶相向。花花相顺。果果相当。如是行列数百千里。间以宝池又复如是。乃至周遍世界荣色光耀不可胜视。清风时发自成微妙音声。无可比者。
