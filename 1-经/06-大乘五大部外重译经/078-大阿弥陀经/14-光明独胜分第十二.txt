
佛言。阿弥陀佛光明最为远着。诸佛光明皆所不及。十方无央数佛。其顶中光明有照一里者。有照二里者。有照三里者。如是展转渐远。有至于照千二百万里。复有佛顶中光明照一世界者。有照二世界者。有照三世界者。如是展转渐远。有至于照二百万世界者。惟阿弥陀佛顶中光明。照千万世界无有穷极。诸佛光明所以有远近者何以故。初为菩萨时。愿力功德各有大小。至期作佛皆随所得。是故光明亦从而异。若威神自在随意所作。不必豫计则无不同。阿弥陀佛愿力无边功德超绝故。比诸佛光明特为殊胜。
