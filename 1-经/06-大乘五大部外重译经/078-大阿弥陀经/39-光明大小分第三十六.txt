
佛言。阿弥陀佛。与其刹中诸菩萨声闻。顶中光明各有大小。诸声闻顶中光明各照七丈。诸菩萨顶中光明各照千亿万里。有二菩萨尊为第一。其一名观世音。一名大势至。常在佛侧坐侍政论。佛与二菩萨对议十方世界未来现在之事。佛欲使二菩萨往他方佛所。神足而往驶疾如佛。分身生此世界助佛扬化。于彼刹中不失现在。其智慧威神最为第一。顶中光明各照千佛世界。世间人民善男子善女人。若有急难恐怖或值官事。一心归命观世音菩萨。无不得解脱者。其佛顶中光明极大极明。彼世界中日月星辰。以佛光胜故亦无光耀。皆住空中亦不运转。故无一日二日一月二月。亦无岁数亦无劫数。以此间计之。彼佛光明。后无数劫无数劫。重复无数劫无数劫。不可复计劫。终无冥晦之时。其世界无坏亦复如是。
