
佛言。阿弥陀佛刹中讲堂宫宇。胜于此世界中第六天上天帝所居。百千万倍终不可及。其内外复有自然流泉及诸池沼。与自然七宝俱生。有纯一宝池者。其底沙亦以一宝。若黄金池者底白银沙。水晶池者底琉璃沙。珊瑚池者底琥珀沙。有二宝为一池者。其底沙亦以二宝。若黄金白银池者。底沙则以水晶琉璃。若水晶琉璃池者。底沙则以珊瑚琥珀。若珊瑚琥珀池者。底沙则以砗磲玛瑙。若三宝四宝以至七宝。共为一池则底沙亦如是。此诸宝池有方四十里者。有方五十里者。有方六十里者。如是展转渐大。以至于方二万四百八十里若大海。然是诸池者。皆菩萨声闻诸上善人生长之所。有时浴于其间。若彼佛池其方倍此。皆七宝相间而成白珠明月珠摩尼珠为之底沙。是诸池者。皆八功德水湛然盈满。清净香洁味如甘露。其间复有百种异华。枝皆千叶。光色既异。香气亦异芬芳馥郁不可胜言。
