
佛言。十方世界诸天人民。有志心欲生阿弥陀佛刹者。别为三辈。其上辈者。舍家弃欲而作沙门。心无贪慕持守经戒。行六波罗蜜修菩萨业。一向专念阿弥陀佛。修诸功德。是人则于梦中见佛及诸菩萨声闻。其命欲终时。佛与圣众悉来迎致。即于七宝水池莲华中化生。为不退转地菩萨。智慧威力神通自在。所居七宝宫宇。在于空中去佛所为近。是为上辈生者。其中等者。虽不能往作沙门大修功德。常信受佛语。深发无上菩提之心。一向专念此佛。随方修善。奉持斋戒。起立塔像。饭食沙门。悬缯然灯。散华烧香。以此回向愿生其刹。命欲终时。佛亦现其身光明相好。与诸大众在其人前。即随往生。亦住不退转地。功德智慧。次于上等生者。其下辈生者。不能作诸功德。不发无上菩提之心。一向专念。每日十声念佛。愿生其刹。命欲终时。亦梦见此佛。遂得往生。所居七宝宫宇。惟在于地。去佛所为远。功德智慧。又次于中辈生者。
