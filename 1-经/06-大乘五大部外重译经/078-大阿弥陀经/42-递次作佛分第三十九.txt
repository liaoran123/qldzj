
阿逸多复白佛言。阿弥陀佛功德寿命。威神光明乃如是耶。佛言。彼佛至般泥洹时。观世音菩萨乃当作佛掌握化权。教化度脱。十方世界诸天人民。以至蜎飞蠕动之类。皆令得泥洹之道。欲作佛者则至作佛。既作佛已转相教化转相度脱。如一大师阿弥陀佛。无有穷极。其恩德所及一无有异。复住无央数劫无央数劫不可复计劫。一一皆法阿弥陀佛乃般泥洹。其次大势至菩萨作佛掌握化权。教化度脱一如阿弥陀佛。经历劫数永无般泥洹时。
