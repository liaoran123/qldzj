
佛言。尔时法藏比丘说此偈已。复白世自在王佛言。世尊我发无上菩提之心。愿作佛时。于十方无央数佛中为最。智慧勇猛。顶中光明照耀十方。无有穷极。所居刹土自然七宝极明丽温柔。我化度名号。皆闻于十方无央数世界。莫有不闻知者。诸无央数诸天人民。以至蜎飞蠕动之类。来生我刹者。悉皆菩萨声闻。其数不可穷尽。比诸佛世界悉皆胜之如是者宁可得否。时世自在王佛。知其智识高明心愿广大。即为说言。譬如大海一人斗量。历劫不止尚可见底。况人。至心求道。精进不止。何求不得何愿不遂时法藏比丘。闻佛所说则大欢喜。佛乃选择二千一百万佛刹中。诸天人民之善恶国土之粗妙。随其心愿悉令显现。法藏即一其心。遂得天眼莫不彻见。
