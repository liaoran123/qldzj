
佛言。阿弥陀佛刹中皆自然七宝。所谓黄金白银水晶琉璃珊瑚琥珀砗磲其体性温柔。以是七宝相间为地。或纯以一宝为地。光色照耀奇妙清净。超越十方一切世界。其国恢廓旷荡不可穷尽。地皆平正无须弥山及金刚围一切诸山。亦无大海小海。及坑坎井谷。亦无幽暗之所。无地狱饿鬼众生禽虫。以至蜎飞蠕动之类。无阿须伦及诸龙鬼神。亦无雨露惟有自然流泉。亦无寒暑气象。常春清快明丽不可具言。有万种自然之物。如百味饮食。意有所欲悉现在前。意若不用自然化去。随其所念无不得之。此娑婆世界。有他化自在天。其中天人一切所须自然化现。以比于此佛刹中自然之物。犹万亿倍不可以及。
