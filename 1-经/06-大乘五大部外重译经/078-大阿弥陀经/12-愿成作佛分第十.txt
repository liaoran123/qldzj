
佛言。法藏比丘行菩萨行时。容体端严。三十二相八十种好悉皆具足。口中常出栴檀之香。身诸毛孔出优钵罗华香。其香普熏无量无边不可思议那由他由旬。众生闻此香者。皆发无上菩提之心。又手中恒出一切衣服。一切饮食。一切幢旛宝盖。一切音乐。及一切最上所须之物。利乐一切众生令归佛道。如是积功累德。无量无数百千万亿劫。功德圆满威神炽盛。方得成就所愿而入佛位。
