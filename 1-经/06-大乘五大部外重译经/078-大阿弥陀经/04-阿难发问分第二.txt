
尔时世尊。容色光丽异于他日。尊者阿难。即从座起偏袒右肩。长跪合掌而白佛言。今日世尊诸根悦豫。姿色清净光显巍巍。如镜明莹畅彻表里。自我侍佛以来。未尝获睹威容有如今日。岂非念过去诸佛。或现在未来诸佛。故致然耶。佛言善哉。阿难。有诸天教汝来问。汝自问耶。阿难言。我自以所见而发此问。佛言。汝所问者。胜于供养一天下声闻缘觉。及布施诸天人民。下至蜎飞蠕动之类。虽至累劫。尚百千万亿倍。不可以及。所以者何。盖诸天帝王人民。下至蜎飞蠕动之类。皆因汝所问而得度脱之道。阿难。如世间有优昙钵华。虽有其实不见其华。有佛出世华然后有。佛难值遇亦如此华。今我出世。汝善知吾意。特为发问诚不妄侍佛矣。汝当谛听。吾为汝说。对言诚欲闻之。
