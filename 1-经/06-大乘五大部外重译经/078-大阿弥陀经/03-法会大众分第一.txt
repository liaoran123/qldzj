
如是我闻一时佛在王舍国灵鹫山中。与大弟子众千二百五十人俱。一切大圣神通已达。其名曰尊者了本际。尊者正愿。尊者正语。尊者大号。尊者仁贤。尊者离垢。尊者名闻。尊者善实。尊者具足。尊者阿难。若此皆上首者。又大乘众菩萨。普贤菩萨。妙德菩萨。慈氏菩萨等。此贤劫中一切菩萨。又贤护等十六正士。善思议菩萨。信慧菩萨。空无菩萨。神通华菩萨。皆尊普贤大士之德。具诸菩萨无量行愿。安住一切功德之法。如是等菩萨大士。一时来会。
