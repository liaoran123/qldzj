
闻如是：一时，佛在舍卫国祇树给孤独园。
大目揵连始得六通，欲度父母报乳哺之恩，即以道眼观视世间，见其亡母生饿鬼中，不见饮食，皮骨连立。目连悲哀，即钵盛饭往饷其母。母得钵饭，便以左手障钵，右手抟食，食未入口化成火炭，遂不得食。目连大叫悲号啼泣，驰还白佛，具陈如此。
佛言：“汝母罪根深结，非汝一人力所奈何。汝虽孝顺，声动天地，天地神祇、邪魔外道、道士、四天王神亦不能奈何。当须十方众僧威神之力，乃得解脱！吾今当说救济之法，令一切难皆离忧苦.”
佛告目莲：“十方众僧，七月十五日僧自恣时，当为七世父母及现在父母厄难中者，具饭百味、五果、汲灌盆器、香油锭烛、床敷卧具，尽世甘美以著盆中，供养十方大德众僧。当此之日，一切圣众，或在山间禅定，或得四道果，或树下经行，或六通自在教化声闻、缘觉，或十地菩萨大人权现比丘，在大众中皆同一心受钵和罗饭。具清净戒圣众之道，其德汪洋。其有供养此等自恣僧者，现在父母、七世父母六种亲属，得出三塗之苦，应时解脱，衣食自然。若复有人父母现在者，福乐百年。若已亡七世父母生天，自在化生入天华光，受无量快乐.”
时，佛敕十方众僧，皆先为施主家咒愿，愿七世父母行禅定意，然后受食。初受盆时，先安在佛前塔司中。佛前众僧咒愿竟，便自受食。
时，目连比丘及大菩萨众皆大欢喜。目连悲啼泣声释然除灭。是时，目连母即于是日得脱一劫饿鬼之苦。
目连复曰：“佛言弟子所生母，得蒙三宝功德之力，众僧威神之力故。若未来世一切佛弟子，亦应奉盂兰盆，救度现在父母乃至七世父母，为可尔否?”
佛言：“大善快问！我正欲说，汝今复问。善男子，若有比丘、比丘尼，国王、太子、王子、大臣、宰相、三公、百官、万民庶人行孝慈者，皆应先为所生现在父母、过去七世父母，于七月十五日佛欢喜日、僧自恣日，以百味饮食安盂兰盆中，施十方自恣僧，愿使现在父母寿命百年无病，无一切苦恼之患，乃至七世父母离饿鬼苦，生天人中，福乐无极。是佛弟子修孝顺者，应念念中常忆父母乃至七世父母，年年七月十五日，常以孝慈忆所生父母，为作盂兰盆施佛及僧，以报父母长养慈爱之恩。若一切佛弟子，应当奉持是法.”
时，目连比丘、四辈弟子，欢喜奉行。
