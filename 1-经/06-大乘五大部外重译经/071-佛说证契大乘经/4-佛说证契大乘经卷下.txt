
尔时弥勒菩萨摩诃萨。作是念。何因缘故佛今现大神通未曾有事庄严佛刹。当问如来应正等觉决所不了。于是弥勒菩萨摩诃萨从坐而起偏袒右肩。即以右膝跪莲华上。曲躬合掌而白佛言。世尊。我有所疑欲请开晓愿垂听许。佛告弥勒。汝有所疑恣汝所问如来应正等觉当为除断。弥勒菩萨摩诃萨蒙佛听许白佛言。世尊。何因何缘是谁之故。此娑诃世界现大希奇未曾有法。如来神通一切佛土功德庄严。广博殊丽清净光明。除一切恶不可言说。昔未曾见昔未曾闻。世尊。当有何事。一切菩萨见大神通现此世界咸不能了。弥勒菩萨以偈问曰。

何大牟尼尊　　奇特现于此
地动极海际　　世界清净住
金光网遍照　　普灭世间闇
宝莲无数亿　　宝树众华严
俱胝盖幢幡　　珠缨宝铃铎
众福智慧光　　尽除诸恶道
持德谁因缘　　娑诃佛土净

说此偈已。佛告弥勒。汝可复坐。未曾有法现此世界。我当为汝说其因缘。弥勒。东方过此阿僧祇恒河沙佛土有世界。名胜妙清净功德聚宝庄严场作光明。佛号最上微妙开敷光明庄严神通法界场一盖显现吼音自在教智毗卢遮那藏建立神通王如来应正等觉。今现在以立持安说法教化。世界清净无诸恶道。十地菩萨摩诃萨众止住其中。彼有菩萨摩诃萨。名海胜持深游戏智神通。一切菩萨禅定三昧三摩钵底神通陀罗尼通达无碍。今与众宝庄严之宫及过数量菩萨摩诃萨众。乘空来此娑诃佛土。彼正士故。现斯庄严神通以为先相。佛说此语时。大光宝宫无量俱胝光网。周匝庄严于空中现。百千音乐歌唱谐会散众天华。百亿那由他种种光明赫奕普照。至此娑诃世界。

尔时海胜持深游戏智神通菩萨摩诃萨。置宝庄严宫于欲界色界中间。徒众围绕从空而下来诣佛所。合掌向佛顶礼双足。右绕三匝俱修敬已。海胜持深游戏智神通菩萨摩诃萨白佛言。世尊。惟愿悲愍受我宝庄严宫。佛坐此宫与诸菩萨摩诃萨众。说无等等甚深妙法。佛告海胜持深游戏智神通菩萨摩诃萨言。善哉善哉。正士。汝以宝庄严宫奉献如来应正等觉。毗婆尸佛等及贤劫千佛。汝皆以宝庄严宫次第供养。今供养我。善哉正士。以此宝庄严宫庄严娑诃佛刹。尔时娑竭罗龙王白佛言。世尊。宝庄严宫今何所在其量大小。佛告娑竭罗龙王。宝庄严宫今于欲色界间虚空中住。其量大小如三千大千世界。龙王。彼宝庄严宫。是一切佛菩萨神通三昧力生。一切菩萨法游戏乐供养如来。佛所行止。佛善根成。净菩萨心照明十方世界。满乐无量众生之心。超胜一切诸天宫殿。十方菩萨咸悉集会。无边胜色周妙庄严。龙王。宝庄严宫白琉璃为地。阎浮檀金为壁。以胜藏宝为都拦拏。诸门楼观皆是马瑙摩尼藏宝以为侠榻。无垢光宝为其栏楯。普光妙宝为台殿等。覆以一切妙宝半月。无边长刹晖赫妙丽。其数八十树于宝宫。俱胝那由他百千庄严光明显现。种种妙宝周匝间饰。咸是如来所应胜境。垂诸璎珞树众幢刹。悬无量无边阿僧祇妙丽幡伞缯贯铃网。龙贞栴檀磨以涂地。焚沉水等贞妙之香。龙珠宝华种种天华布散供养。诸幢刹上有千俱胝诸天童子坐作众乐。五声间和杂音部次。胜妙清亮畅心悦耳。普流世界咸悉适乐。龙王。宝庄严宫处积风上。千俱胝数众七宝池金沙布底清明皎洁八支水满。无量俱胝那由他百千众妙七宝杂色莲华光明晖焕。开敷广大犹如车轮。宝林周布劫树间列。种种宝华种种铃网。珠颈璎珞缯贯衣物。迦罗波等微妙庄严。众香馚馥宝台错峙。光明交映芬芳焕烂。诸法树下各有高广胜妙师子之座具足庄严。敷天妙衣周匝垂覆。是佛菩萨之所应坐。十方世界所有妙好丽饰殊胜庄严。及香华宝雨。皆悉现此宝宫之中。龙王。宝庄严宫处及形量。当知如是。尔时佛告海胜持深游戏智神通菩萨众言。诸正士。咸宜与我同升宝宫。我坐宝宫当令海胜持深游戏智神通菩萨摩诃萨所愿满足。于是世尊从座而起。过算数量菩萨摩诃萨众。供养恭敬前后围绕。海胜持深游戏智神通菩萨侍右。弥勒菩萨侍左。容与安详乘空而往。佛与诸菩萨众。升于宝宫正中东面坐高广无量由旬师子之座。佛升师子座时。宝庄严宫六种震动。俱胝那由他百千青黄赤白。银紫颇梨种种异色。大光明网从宫流出。诸天童子击吹歌唱作众音乐。雨大天华烧天妙香。馨馥缤纷散漫流坠。佛告诸菩萨。汝等宜各坐已莲华如所施设。时诸菩萨承佛教坐。众皆坐已。海胜持深游戏智神通菩萨。首于佛前与菩萨众俱作是念。我等今当供养如来应正等觉请问佛地。

尔时海胜持深游戏智神通菩萨摩诃萨。即从坐起。如心而作最上胜妙过人境量无量无边。种种华鬘烧涂末香。衣幢幡伞击吹歌唱。众音和发梵颂呗赞。与菩萨众恭敬尊重。奇特至诚供养于佛及菩萨已。复更重修无上供养以供养佛。宝颈珠璎龙贞栴檀。七宝华蕊不空宝藏。清净光明大摩尼宝。持散如来并用敷布。顶礼双足右绕世尊数百千匝。合掌向佛。以偈颂曰。

开敷殊胜众妙相　　无等圆满庄严身
顶髻净发绀右旋　　犹如孔雀黑蜂光
额广平正润明显　　毫端皎白开俱茂
双眉曲半如初月　　鼻相端严无与比
目若新开青莲叶　　耳垂柔泽芭蕉茎
胜齿光鲜白齐密　　皎如俱茂华初发
舌相广薄赤铜晖　　第一味中得胜味
面如满月光照朗　　丹唇色类频婆果
颊颔丰满洪盛显　　妙臂垂长如娑罗
鹅王网鞔修妙指　　胜甲光色如赤铜
掌中安相妙轮文　　俱胝积生广施德
牟尼前分若师子　　妙好胜相庄严颈
金刚相腰遮波腹　　下密秘相隐不现
髀胫顺直如象鼻　　鹅网妙指胜丽踝
足下平正轮庄严　　圣尊游行师子步
具众胜相逮正觉　　我今顶礼德相尊

尔时海胜持深游戏智神通菩萨摩诃萨。偈颂佛已白佛言。世尊。欲有所问。惟愿如来应正等觉垂愍听许。佛言。正士。恣汝所问。当如汝问为汝解说令汝开晓。海胜持深游戏智神通菩萨。蒙佛听许便白佛言。世尊。如来地有几。一切菩萨所不能行。非诸声闻独觉境界。佛赞海胜持深游戏智神通菩萨言。善哉善哉。正士。今问如来此义。普与一切菩萨。发大光明开佛实智。作大利益作大安乐。谛听谛听善思念之。当为汝说。正士。如来地有十。一切菩萨摩诃萨尚不能行。况诸声闻独觉。如来十地者。第一名最胜甚深难识毗富罗光明智作地。第二名无垢身威庄严不思议光明作地。第三名作妙光明月幢宝帜海藏地。第四名净妙金光功德神通智作地。第五名光明味场威藏照作地。第六名空中胜净无垢持炬开敷作地。第七名胜广法界藏光明起地。第八名最胜妙净佛智藏光明遍照清净诸障智通地。第九名无边庄严俱胝愿毗卢遮那光作地。第十名智海陪卢遮那地。正士。是名不可言说如来智十地。

如来初地微细习气皆悉正断。于一切法自在无碍。如来二地转正法轮显甚深法。如来三地施设声闻教戒安立三乘。如来四地说八万四千法聚降伏四魔。如来五地摧诸异论及其邪法。调伏一切行恶道者。如来六地安立无边众生于六神通及六大通。所谓示现无边佛土。以佛功德庄严清净。示现无边菩萨侍奉围绕。示现佛土广博无边。示现于无边佛土显现自身。示现灭度乃至现法隐没。示现无边神力神通变化。如来七地七菩提分以无自性无所著故。为诸菩萨如实开显。如来八地以四记法授一切菩萨阿耨多罗三藐三菩提记。如来九地以善方便示诸菩萨。如来十地以一切法无性。教诸菩萨开大般涅槃声。说一切法究竟般涅槃。说此如来十地名时。从娑诃佛土。乃至十方不可说诸佛国土皆现十八大相。所谓动大动普动。摇大摇普摇。转大转普转。声大声普声。吼大吼普吼。击声大击声普击声。一切佛土东涌西没西涌东没。南涌北没北涌南没。中涌边没边涌中没。诸佛国土皆现十二相转。而诸众生无有怖害咸悉安隐。一切佛土放大光明。一切极闇幽冥乃至世界中间皆大明照。一切世界若成若坏有佛无佛。皆现此土。天诸妙华普雨十方。不可言说无边佛土。所谓曼陀罗华摩诃曼陀罗华。曼殊沙华摩诃曼殊沙华。光华大光华。月华大月华。乃至一切佛土众音乐器不作自鸣。皆悉大现未曾有法。一切佛土佛之亲侍。皆从坐起各问己佛。此大奇特未曾有法。诸佛各各如问广说。尔时海胜持深游戏智神通菩萨等坐宝庄严宫。菩萨众会咸悉叹异。诸佛所行如来深境。最上难知微妙难见。一切菩萨所不能行。况诸声闻独觉。何以故。此不可思议如来十地。我辈昔未曾闻。今应同请如来阿罗诃三藐三佛陀广说斯义。时诸菩萨各从坐起。曲躬合掌。以偈请曰。

无等世胜尊　　说诸佛地号
昔所未曾闻　　无上无伦比
踊跃一心请　　希广演地义
如饥思妙膳　　渴者思美饮
愿佛普垂愍　　具说如来地

诸菩萨众偈请佛已。右绕三匝顶礼双足。各各退坐莲华之座。尔时世尊师子嚬伸周顾十方。告海胜持深游戏智神通菩萨摩诃萨言。正士。如来地义最上深妙。难识难入难悟非言语境。出过一切音声辩说。所以者何。声闻独觉之地尚不可说。况菩萨地如来地而得言说。海胜持深游戏智神通菩萨白佛言。世尊。声闻地有几。佛言。声闻地有十。谓住三归行地。随信行地。随法行地。善凡夫地。学戒地。第八人地。须陀洹地。斯陀含地。阿那含地。阿罗汉地。世尊。独觉地有几。佛言。独觉地有十。谓众善资地。自觉深缘起地。觉四圣谛地。胜深利智地。八圣支道地。知法界虚空界众生界地。证灭地。六通性地。入微妙地。习气薄地。世尊。菩萨地有几。佛言。菩萨地有十。谓欢喜地。无垢地。明地。焰地。极难胜地。现前地。远行地。不动地。善慧起。法云地。世尊。一切自地从何而生。佛言。正士。从如来地生诸自地。世尊。诸解脱云何差别。佛言。河水大海水云何差别。世尊。河水海水大小为差。佛言。如是如是。正士。声闻独觉解脱犹如河水。如来解脱如大海水。世尊。大河小河一切众流。岂不皆入海耶。佛言。如是如是。如汝所言。若声闻法。若独觉法。若菩萨法。若佛法。一切同入智海陪卢遮那藏。世尊。请现住如来初地。如来自境非一切菩萨所知。况诸声闻独觉。尔时世尊现自佛土名无边阿僧祇功德宝盖不可思议庄严。其土广博。俱胝那由他恒河沙三千大千世界微尘等佛土。一一皆入无边阿僧祇功德宝盖不可思议庄严佛土王中。其佛土王。弥楼须弥摩诃弥楼及诸黑山。众流河海川阜堆险。土石凡砾粪污诸虫泥秽不净。地狱畜生阎魔鬼界。天龙夜叉乾闼婆阿修罗迦楼罗紧那罗摩睺罗伽人与非人。及旧佛土庄严咸悉除去。地平如掌琉璃所成。佛土正中绀宝之地从金刚际起。最上胜妙宝华庄严。无忧菩提树王。七宝体成挺特焕丽。高无量恒河沙佛土微尘等世界广覆亦尔。宝叶宝华宝果种种庄严。枝干欑茂皆妙宝成。摩尼诸珍不空宝蕊光明显发。珠颈璎珞缯贯铃网垂悬蒙覆。流电鬘光金光摩尼帝青颇梨日爱月爱等光。又出沉水多伽罗黑沈多摩罗叶迦罗努娑利龙贞栴檀牛头栴檀种种胜妙悦意之香遍满佛土。众乐流声一切世界普雨众宝。菩提树东有菩提池王名无垢最上清净。其池广大无量恒河沙三千大千世界微尘等世界之量。七宝体成八支水满。阎浮檀金沙遍布其底。四隅四阶众宝钿饰。种种宝榻栏楯备设周匝列布。菩提池中有菩提莲华王名妙开敷面。广大无量恒河沙三千大千世界微尘等世界之量。其莲华叶无量俱胝那由他百千种种七宝庄严。柔润光泽微妙香洁。莲华台上有菩提殿王名无边庄严。高广无数恒河沙三千大千世界微尘等世界之量。七宝体成。胜上妙好神通显盛。过前宝庄严宫亿俱胝倍。譬如萤火而对日轮。宝庄严宫对菩提殿诸光不现。亦复如是。菩提殿王无边胜妙庄严神通光明炽盛。日月息照无有威色。一切帝释梵天净居天等。光咸隐蔽严好不现。菩提殿中有大菩提师子座王。名妙光明不空蕊严。其座之量高广正等。如无量那由他恒河沙世界微尘等世界。极妙光色种种七宝周匝庄严。迦尸迦毗陀诃憍奢耶等。微妙天缯覆垂敷布。释迦牟尼佛。号无垢光明功德华离染月照陪卢遮那藏幢毗琉璃场庄严圆光妙相功德聚神通胜藏日月智光王如来。坐于菩提师子座上。身量大如俱胝百恒河沙佛土微尘等三千大千世界。体分圆满。三十二相八十种好。圆光庄严妙发胜顶无能见者。微妙显净犹如日光入于明镜。非血肉骨髓迦罗逻身。至妙清净光色赫奕如阎浮檀金。皎洁明彻如毗琉璃帝青等宝。灭除一切微细习气。大觉世尊具一切胜一切智师。于一切法自在无碍。无上度。一切解。最上大悲。最上丈夫。丈夫师子。极尽漏流。金刚之身百福庄严。具佛十力大功德聚四无所畏佛十八不共法。吼正师子吼。寿量无边无有衰老。于清净土证三菩提。得自真自光。化生无量菩萨摩诃萨众供养围绕。其诸菩萨各各如己色相资用。于宝池中莲华之台宝殿之内众宝树下师子座上。如佛所应庄严而现庄严。此佛世界功德庄严胜妙清净。佛身徒众胜妙清净。劫胜清净。劫名大劫王。其劫限量及庄严量皆不可说。佛土限量如来境界。出过言语无有处所。如是证三菩提。说名住如来地。

尔时佛告海胜持深游戏智神通菩萨摩诃萨言。正士。汝见如来此盛事不。海胜持深游戏智神通菩萨言。唯然已见世尊已见。修伽多。佛言。正士。最胜甚深难识。毗富罗光智作如来初地。佛住此地神通如是。如我今现神通。其决定愿庄严功德帜场一盖音自在威王宝积陪卢遮那藏胜相起顶髻清净面阿閦无间光如来。亦于欢喜世界如是现大神通。天人敬奉。胜威德莲华生众德胜庄严摩尼光王如来。无边光如来。莲华开敷宿王神通那伽自在王如来。宝积如来。如是等佛。及余现在当来诸佛。处于胜妙清净土者。当知皆悉住于佛地。海胜持深游戏智神通菩萨白佛言。世尊。现在当来诸佛。于五浊世成正等觉者。岂皆不得如来地耶。佛言。正士。诸佛菩萨方便大悲。见诸众生深溺三有处无明闇爱网缠裹邪见颠倒信根亏缺坠于无边众苦之内往来六趣。诸众生界漂沦无始莫知其本。不知佛不知佛法不知菩萨法。不能如实知出离道。诸佛菩萨愍此众生。故以化身现生恶土。或示灭迁转。或现处胎生长盛年戏乐游宫妓内。或现厌离出修苦行。诣于道场降伏魔军证三菩提。劝请说法转大法轮。摧外道论制破邪法。趣恶邪者调令归正。乃至示现短寿大般涅槃。以三昧力碎身支分犹如芥子。建立俱胝那由他百千舍利之藏。无量天龙乃至人非人等。奇特至诚尊重供养。或于教中出家受法修行。或植成佛之种出生死海。正士。如是诸佛微妙法性。拔济无边阿僧祇流转生死苦海众生。以神通方便示生秽土。或菩萨神通方便化身。示现菩萨及菩萨众。海胜持深游戏智神通菩萨言。世尊。如来身有几佛言。正士。如来身略说有三。谓满资用身化身。自性身。世尊。云何如来满资用身。佛言。正士。汝今见我者。是如来满资用身。及余诸佛于清净土证三佛陀。现证当证。当知皆是如来满资用身。世尊。云何如来化身。佛言。正士。如力超勇佛。破魔佛。大悲思佛。及余诸佛。现于秽土证三佛陀。已证当证。或示迁逝示众法住正光像法。乃至示现一切佛法隐没灭尽。正士。汝皆勿作实解。何以故。如是诸法。当知皆为大悲方便如应化现。世尊。云何如来法身(亦名自性身)。佛言。正士。法身者无色无现无碍无似无表无住无依无取不灭不生不可譬喻。如是正士。如来自性之身不可言说。如来之身是法身智身无等身。无等等身。陪卢遮那身。虚空身。不断身。不坏身。无量身。最上身。真实身。无譬喻身。自性身。世尊。如来自性身。若无色无现乃至不可言说者。岂非是断相耶。佛言。正士。于意云何。虚空界是断耶是有耶。世尊。虚空界非断非有。何以故。虚空界若是断者。即无无碍作用。若是有者。即有积聚量色物体。世尊。是故虚空界非断非有普遍一切。佛言。正士。善哉善哉。如是如是。如来自性身非断非有。所以者何。正士。如来自性身若是断者。即无佛出世示现无量神通作大利益。若是有者。即有积聚处所可取与。一切婆罗凡夫等无有异。应无前后同时得佛。是故如来自性之身非断非有。与一切众生作诸佛事。世尊。供养如来自性身满资用身化身。何者福大。佛言。正士。若供养一如来身。即为供养一切如来之身。何以故。一切光明皆能除闇作照。无有光明与闇俱者。如是正士。如来诸身随供养者。彼皆善根广大灭除一切无明积闇。开照涅槃解脱之路。一切障闇皆不与俱。世尊。请示如来第二之地。佛言。正士。汝能见耶。世尊。望得观相。于是佛便于一毛孔出无性光。乃至普照不可言说诸佛国土。无一切色凡所有相皆悉不现。佛告诸菩萨。汝等今何所见。时诸菩萨俱白佛言。惟见光明更无所见。佛言。汝等所见光明其光如何。诸菩萨言。无量恒河沙俱胝那由他百千佛土微尘等佛土。我等惟见一普光场。如是语已。佛摄光网诸佛刹土还复如故。佛告诸菩萨。汝等于如来二地。尚不能识不能晓了。况能说能见如来三地乃至十地。诸正士。譬如日月。众生资其光明以自生育。由日月流运而有昼夜博叉月岁罗婆谟忽气序时节使众生知。而诸众生但见日月宫之光相。日月具足色身皆不能见。诸正士。如是如来应正等觉。养育一切众生。由如来故众生知法善及不善世与出世有漏无漏。众生知已如实修行。得渡生死众苦有野。而诸众生皆不能见如来圆满资用具足身色。惟见如来大悲神力方便应化。诸正士。当知如来之地出过一切音声言语。我今但以名字说耳。

尔时海胜持深游戏智神通菩萨白佛言。世尊。谁能超渡一切恶道。佛言。正士。此入一切佛境智陪卢遮那藏最胜甚深如来十地证契大乘法门。若闻闻已深信。信已受持读诵书写为他解说广宣流布。若但持此法门之名。斯皆超渡一切恶道众苦之地。世尊。谁发菩提心。佛言。正士。受持此法门。乃至但持名者发菩提心。世尊。谁行菩萨行。佛言。正士。持此法门者行菩萨行。世尊。谁能少劳满足六波罗蜜。佛言。正士。持此法门者。世尊。谁与佛俱。佛言。闻此法门者。世尊。谁能易得授记。佛言。正士。持此如来深秘密者。世尊。谁与一切众生作大导师。佛言。正士。持此如来藏者。世尊。谁是佛子。佛言。正士。深信此法门者。世尊。谁得一切菩萨地。佛言。正士。听此法门者。世尊。谁得一切佛法。佛言。正士。供养尊重此法炬者。世尊。谁知声闻独觉乘法而不以其乘度。佛言。正士。修行此正法藏者。世尊。当何名斯经。云何奉持。佛言。正士。此法门名证契大乘。亦名入一切佛境智陪卢遮那藏。当如是持。尔时世尊。而说偈言。

若欲证悟佛菩提　　无上广胜真实道
开不思议最上智　　转圣无漏妙法轮
欲竖法帜击法鼓　　耀大法炬吹法螺
欲以智光破无明　　解脱众生处觉智
欲降魔军供养佛　　最上光明照一切
世法不着无染智　　为利众生修净土
咸当听持此宝经　　书写读诵广流布
宣说思惟佛胜藏　　一切如来深妙地

佛说此经已。海胜持深游戏智神通菩萨摩诃萨。并诸菩萨摩诃萨众。闻佛所说欢喜奉行。
