
以两手相背合掌。大母指向前舒。此印能自护护他。当须结界随所游方。持以净水或以净灰各咒七遍。所在住处以水以灰先自洒身。然后向于四方四角。如法散洒即成结界。若有善男子善女人。被诸恶鬼众邪魍魉所惑乱者。取石榴枝柳枝等。阴诵此咒轻打病人。无病不差。咒曰。

南无萨婆勃陀达摩僧祇比(二合)耶(一)南无阿利耶嘙卢枳低摄伐罗[口*寫](二)菩提萨多跛写(三)南无跋折啰跛尼写(四)菩提萨多跛写(五)怛地他(六)徒比徙比迦耶徒比(七)娑罗阇婆罗尼(八)馺皤诃(九)

此咒印力能降伏一切邪见外道。若有善男子善女人。能常日初出时午时日暮时。各诵二十一遍者。即当种种珍宝花香饮食。供养十亿诸佛无有异也。若命终后永离三涂不受女身。随得往生阿弥陀佛国。如来授手摩顶告语。汝莫怖惧来生我国。现身不被横死。不为鬼神之所得便。
