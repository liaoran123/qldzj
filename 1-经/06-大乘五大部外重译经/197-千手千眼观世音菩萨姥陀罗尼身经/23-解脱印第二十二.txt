
结加趺坐。先以左手中指与大母指。头相捻仰掌向上。余三指散展置于左膝上。次以右手亦如之。覆手置于右膝上。当结此印诵大身咒二十一遍。所愿渐令自悉满足。诸有苦恼皆得解脱。若善男子善女人具造十恶五逆等罪。如以阎浮里地尽以为尘。一一微尘为一大劫。是人具造若干微尘等罪。应堕地狱历劫受苦永无出期。是人能于白月十五日。一日一夜不语不食舍利像前结印诵咒满一千八遍者。如上劫苦悉皆消灭。若不灭者无有是处。世尊此印若受持者。具大功效不可思议。
