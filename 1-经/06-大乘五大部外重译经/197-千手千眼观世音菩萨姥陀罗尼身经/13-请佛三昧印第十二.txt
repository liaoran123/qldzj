
准前印合掌当心。头指来去。咒曰。

唵(一)萨婆勃陀三摩(去)耶(二)[王*垔]醯夷醯(三)钵啰(二合)摩输陀萨埵(四)莎诃(五)

千手千眼观世音菩萨画坛法

复次白言世尊。是广大神变姥曼拏攞咒印法门。能于后末世时。与诸咒者速得明见一切如来种族咒坛平等无等三昧耶故。其持法人常密秘口。诫诸誂论。片勿妄演是陀罗尼中。种种神通三昧警相。净心进止念无暂乱。眩惑于他贪利求说外示异相。灭斯恶作则得成就。若不以此真净法心。而修习者唐捐其功。虚受众苦永无成办。世尊当知是人应常精进。守持净戒斋法清净。不食五辛酒肉残食。亦不作离间语谄诳语嫉妒语。及盗诸部坛印咒法句故。若犯斯过即为一切诸佛菩萨之所弃舍。我亦弃舍不乐观摄。世尊当知是人。则已破于一切诸佛净戒。毁灭一切三宝正法诸支善相。如此之人常与一切天魔鬼神。及诸外道毗那夜迦。同一界摄同一业住。永无依护圣不救脱。恒为一切诸佛菩萨贤圣天仙共所毁訾。如斯污道匮法之人。虽于昼夜常念此之陀罗尼者。世尊我见是人永无成就。如是不成非我所咎。自是他过。以斯义故不应以此陀罗尼法及诸陀罗尼法。当使是人见闻经卷读诵受持。应与持净梵行心具慈悲怜愍众生。行仪无谄求菩提人。书写读诵如法受持。则得成就姥陀罗尼曼拏攞故。此法乃是观世音菩萨摩诃萨。最尊最上秘密心王。是故咒者应以真实大精进心。尽舍身分支节骨肉。筋髓头目悉施于他。求觅此法常勤修行。何况种种珍宝谷帛。衣服卧具汤药外财。为此解脱姥陀罗尼曼拏攞。印像等法而不舍乎。至常依师求修学耶。何以故此解脱法。能与末世四生有情作大佛事。成于正行正业正精进正见趣分解脱道处。当有持者于此身后。乃至无上正等菩提更不退故。其曼拏攞当于寺内。或向山间或湫泉林边。方圆八肘穿去根木恶土瓦石骨等。然以好土坚筑平治起基一肘。复以瞿摩夷香水和黄土泥。如法涂摩分为四院。其内外院各开四门。当中一院方阔三肘。当于心上。画一方圆二肘一百八辐宝轮。又于宝轮心上。当画一肘三十二叶大开敷七宝莲花。又绕轮外四边。遍画火焰。于院四角。角别各画一开敷莲花。四花台上皆画一如意珠。于四珠上遍画火焰。又于三十二叶大莲华台上。置一白栴檀观世音菩萨摩诃萨像。次分第二院令阔一肘。四面共分八隔。四角隔各画一开敷莲华。又于一一莲花台上。各画一三级宝须弥座。先于东北角座上。画坐大自在天王。次于东南角座上。画坐那罗延天王。次于西南角座上。画坐大梵天王。次于西北角座上。画坐帝释天王。复于四面隔间。共画十六宝花花鬘。次分第三院当阔二肘。唯画青色金绳交道金花庄严。次分第四院亦阔一肘。复于四面共分二十八隔。于一一隔皆画开敷莲花。又次第于一一莲花台上。各各皆画金刚杵印三戟叉印。钺斧印刀印。剑印螺印。伏突印罥索印。棒印槌印。伞盖印如意珠印。阎罗王棒印。毗那夜迦棒印。槊印轮印。及种种手印。是诸印上皆绕遍画火焰。又当南门隔中画焰摩王。次当西门隔中画水天神。次当北门隔中画俱废罗天神。次当东门隔中画俱摩罗天神。次于四角各依本位画四天王神。皆令面目大嗔怒相。并画神仆从。次分第五院亦阔一肘。于其四面。共画一百八个种种果树花树宝树。又于四角各画一宝须弥山。于四门中亦各画四大海水。其坛内外院地皆作青色。坛内外界等阔三寸。遍于界上皆竖头画金刚杵印。头刃相次。复于西门南。皆侧擘开一门咒者出入。复以千手千眼观世音像。当坛中心面东悬置。复以千手千眼经。置于三十二叶莲花上白檀像前。以檀香水一十六碗。种种三白饮食果子共二十五盘。一斗香水瓮二十五个。并于口插诸彩花树。及种种花鬘共二十个。苏灯油灯共二十八盏。涂香末香及诸香等共布十叠。菩萨神幡五色缯幡都共二十五道。如是供养叠器瓮等。皆用金器银器铜器。故如无真者假者亦充。如是等物。都内外院四面如法罗列。悬诸幡花。复以稻谷花白芥子并诸杂花散于坛上。是诸饮食每日清洁。造新好者持列供养。其咒法师每日出入澡浴清净。以香涂身着新衣服食三白食。烧栴檀香沉水香苏合香龙脑等香。日日三时供养千手千眼观世音菩萨像。又于内第三院像前。一时自誓受菩萨三律仪戒。于其昼时夜时。皆于外院西门结加趺坐。共诵姥陀罗尼一千八遍。日常不阙于三七日尽意供养。复于六时从坛西侧门入于坛内。第三院西门住立。结前第一第二第三乃至十二请佛三昧耶印。作前印遍各诵咒七遍。乃至十二印毕。当唯自誓发趣。不退坚固大菩提愿。但常至诚作法呼召一切皆来。应正端坐以决定心。想一切咒神如在眼前。一无隔障不得异境。诵前大身咒满三七日夜。于其像上放大光明。又得观世音菩萨必定现身。若见身来当为化现阿难身相面貌熙怡。来问行者所须何愿。咒者详候乃仰白言圣者。为求无上正等菩提姥陀罗尼三摩地法。复愿一切坛印咒法皆悉成就。一切鬼神悉尽顺伏。得如愿已但自知之。勿泄向人辄妄传说。得是证已。斯人乃可起以大悲治救世间。此一坛法于白氎上。或细布上画之亦得。若欲求一切愿者。当作四肘水曼拏攞。心画莲花烧沉水香。诵前身咒一千八遍。作前第十乞愿印。即得一切愿满称心。

若欲一切人欢喜者。作前第九欢喜摩尼随意明珠印。诵大身咒咒乌麻二十一遍。又一咒一烧满一千八遍。即得一切欢喜如愿。若欲啰惹欢喜者。当取啰惹园内树枝。咒二十一遍掷置园中。即得欢喜。

若欲降伏恶人怨家者。当咒苦练木二十一遍。乃持一咒一烧满一百八遍即得归伏。

若有神鬼难调伏者。取安悉香和白芥子咒二十一遍。又一咒一烧满一百八遍者。能使一切鬼神自然臣伏。若有方邑疫病流行。当作四肘水曼拏攞。取好牛酥咒一百八遍。乃持一咒一烧满一千八遍者。即得一切灾疫悉皆消灭。又取酥少分与疫病人食之随即除愈。昔罽宾国乃疫病流行。人有得病不过一二日即以命终。有婆罗门真帝。起以大慈施此法门。救疗一国疫病之者。应时销灭。其行病鬼应时出国当知验耳。

若有他国侵扰盗贼逆乱而起来者。作前第一总摄身印咒一百八遍。令诸盗贼自然殄灭。

若有男子女人。一切业报命根尽者。作前灭尽定印。日日供养烧沉水香诵咒。一咒一称所为人名字满一千八遍。即得转其业障。昔波罗柰国有一长者。唯有一子寿年只合十六。至年十五。长者夫妻愁忧憔悴面无光泽。有婆罗门巡门乞食。遇见长者问曰。何谓不乐。长者具上说其因缘。婆罗门答言。长者不须愁忧。但取贫道处分法模。子得寿年长远无夭。于时婆罗门作此法门。满七日夜得阎罗王报云。长者其子命根只合十六。今已十五惟有一年。今遇善缘得年八十故来相报。尔时长者夫妻欢喜踊跃。罄舍家资施佛法僧。当知此法不可思议具大神验。先已曾入都会三曼拏攞金刚大道场者。不须作大曼拏攞。唯作水坛结印诵咒。无愿不果速当成佛。

若有女人临当产时受大苦恼。当咒苏二十一遍令彼食之。必定保命安乐产生。所生男女具大相好众善庄严。宿植德本众人爱敬。常于人中受胜快乐。

若有众生患眼病者。是咒法师结菩萨千眼印咒二十一遍。以印印眼眼即痛愈。以此因缘其人当获无边天眼。彻见诸天受天快乐。若画千手千眼观世音菩萨摩诃萨像变者。当用白氎纵广十肘或二十肘。是菩萨身作阎浮檀金色。面有三眼臂有千手。于千手掌各有一眼。首戴宝冠冠有化佛。其正大手有十八臂。先以二手当心合掌。一手把金刚杵一手把三戟叉。一手把梵夹一手执宝印。一手把锡杖一手掌宝珠。一手把宝轮一手把开敷莲花。一手把罥索一手把杨枝。一手把数珠一手把澡罐。一手施出甘露一手施出种种宝雨施之无畏。又以二手当脐右押左仰掌。其余九百八十二手。皆于手中各执种种器仗等印。或单结手印皆各不同如心经说。手腕一一各着环钏。身服着以天妙宝衣咽垂璎珞。其彩色中勿销皮胶。水以相和当用香乳香胶调和。又一本云此土无好白[疊*毛]者。但取一幅白[疊*毛]亦得。图画其菩萨身。当长五尺而有两臂。依前第五千臂印法亦得供养。不要千手千眼此依梵本。唯菩萨额上复安一眼。若欲受持此姥陀罗尼大法门者。先须画像。若画像时。必先如法净饰室内方圆。以白檀香水摩涂其地作曼拏攞。画匠画时出入澡浴。清净洁身着新净衣。每日旦时受八戒斋。如画像讫。若咒法师画匠人等。恐多污触不如法者。又应如法作一四肘随心曼拏攞。以种种幡花饮食三白净食。果子香水种种色花。周遍罗列广设供养。是咒法师画匠人等。应当日别三时像前忏悔过罪满三七日夜。其千手千眼像上乃放大光明。踰日月无量无边。等照十方三千大千佛之世界皆悉大明。其咒法师画匠人等。及诸众生遇斯光者。极大重罪一时消灭咸得清净。世尊作此法者除不至心。我亦曾见过去毗婆尸佛。现斯千手千眼大降魔身。世尊我今复现是千手千眼大降魔身。于千臂中各现化出一转轮王。为同贤劫千代转轮圣王。于千手千眼中各现化出一佛。示同贤劫千佛等出现故。世尊菩萨降魔身中此身为最为上。尔时世尊诰观世音菩萨摩诃萨曰。善哉善哉我以神力尽当来际。加被汝之姥陀罗尼故。尔时观世音菩萨摩诃萨。闻佛赞已欢喜踊跃。合掌瞻佛白言世尊。复有千手千眼姥陀罗尼成就印法。我复欲说。于时世尊诰观世音菩萨摩诃萨曰。我已随喜汝当说之。于时观世音菩萨摩诃萨。即说千手千眼观世音菩萨成就法印故。
