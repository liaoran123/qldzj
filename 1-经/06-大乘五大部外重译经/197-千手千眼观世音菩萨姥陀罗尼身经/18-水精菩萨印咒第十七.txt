
毗摩隶(一)摩诃毗摩隶(二)郁呵隶(三)摩诃郁呵隶(四)休摩隶(五)摩诃休摩隶(六)萨诃隶止隶涕(七)馺婆诃(八)

世尊若有善男子善女人。在所游方受持此千手千眼菩萨法者。我当常随卫护是人。不令诸魔眷属而作恼乱。若人急难他国相侵盗贼逆乱。当取五色缕以此咒。一咒一结满二十一结系于左臂。又以左手无名指中指头指。把拳大母指押上。展小指指所贼坊。诵咒一百八遍者。悉皆退散不能为害。

尔时观世音菩萨。在雪山中说法之时。乃远观见夜叉罗刹及国人民。唯食众生血肉无有善心。菩萨为欲利益方便教化。以神通力寻至彼国。现千手千眼大降魔身。说成就姥陀罗尼印。是时罗刹国王。来至我所求哀顶礼。我以成就印印之。即令得成无上道法。
