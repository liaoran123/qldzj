
起立并足。先以右手仰垂左肘头。左手亦然。若常于舍利像前。诵大身咒一千八遍者。速得无畏施利众生三昧耶门。又取茴香白芥子菖蒲舍多婆利(外国药名)以此等物应于佛前或在坛处。以大身咒一咒一烧满一千八遍。复以香花供养咒经。所为之愿皆悉克果。若诸余咒而无验者。以此咒咒之亦皆成就。若欲乞梦。则诵此咒并结印印眼。令所念事随梦见之。若人无福所向不谐者。日诵一百八遍至满七日。诸有所求一切皆得。于时观世音菩萨摩诃萨。复白佛言世尊。往在娑竭罗龙宫大海法会。见诸龙众受大苦恼。念诸龙等及诸众生欲说此法。令得离苦无诸怨害。时有龙女献我一大如意宝珠。价直娑婆世界。为求此法。我亦为彼广说是姥陀罗尼法离诸苦故。

尔时水精菩萨白言世尊。我亦当为利益护持此咒当说护持千眼印咒。
