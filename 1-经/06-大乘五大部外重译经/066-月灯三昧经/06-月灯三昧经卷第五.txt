
佛复告月光童子言。若菩萨摩诃萨于此三昧经典。受持读诵为他解说如说修行。得四功德。何者为四。一者成就满足福德。二者不为怨家所坏。三者成就无边智慧。四者成就无量辩才。童子。若有菩萨摩诃萨。有能于此三昧经典。受持读诵系念思惟广为人说。获得如是四种功德。尔时世尊。而说偈言。

福德成就恒满足　　于一切时常不断
受持如是三昧故　　得诸如来之境界
勇健功德所守护　　于一切时常成就
修行如是胜寂定　　必获无上胜菩提
彼无一切诸怨敌　　常不为怨之所害
智慧成就悉满足　　于一切时恒不断
彼人成就无量智　　亦复具足无边慧
无量无边胜辩才　　以持如是胜定故
成就满足福德聚　　亦成最妙菩萨行
彼无一切诸怨敌　　以持寂灭胜定故
彼智广大无有边　　亦成无边胜辩才
其音美妙甚可乐　　以说如是胜定故
善友智者所爱乐　　谓能宣说自义故
诸人皆知是福藏　　宣说如是胜定故
得胜利养妙衣服　　亦获胜妙上甘膳
颜貌端正甚可爱　　以持如是寂定故
多见诸佛世间亲　　以无等供供养佛
无有一切诸障难　　以持如是胜定故
住于佛前而赞叹　　喜心说妙多百偈
于其智慧而不损　　以说如是寂定故
十力世尊在前坐　　相好庄严可爱身
无垢鲜净如金山　　以修如是胜定故
彼智曾无有损减　　多闻智慧亦丰足
成就最胜大法藏　　以说如是三昧故
智慧广大无有量　　多百劫说而不尽
闻于如是深寂定　　如佛所说安住故
不生一切诸难处　　如是佛子恒为王
如法治国常安隐　　以持如是胜定故
无量无边亿劫数　　十力说彼功德利
说其少分不能尽　　犹如大海一渧水
是时童子甚欣悦　　忽然从坐整服起
合十爪掌面向佛　　生大欣喜而赞言
世尊大雄甚奇特　　能为世亲作光明
大牟尼尊说功德　　显示如是胜利益
大圣世雄为我说　　愿垂怜愍救护故
何人能于末代时　　听闻如是修多罗
迦陵频伽妙音声　　深远雷震悦乐声
具足无量胜智慧　　告月光童作是言
汝今谛听我当说　　无上最胜微妙行
若欲护持于法者　　听受如是三昧经
虔心供养一切佛　　以清净心求佛智
复应修习慈愍心　　听受如是修多罗
成就头陀离过行　　修行寂静功德林
安住大胜上妙智　　听受如是三昧经
行于恶行诸众生　　及以毁破禁戒者
如是诸恶比丘辈　　不能闻是三昧经
勇猛修行诸梵行　　其心无有诸秽浊
常为诸佛所加护　　此经当入彼人手
若人于诸无量佛　　给侍恭敬修供养
是人当生末世中　　此经堕在彼人手
若人在于过去世　　于外道中行恶行
彼人闻是修多罗　　其心不喜起嫌恶
于佛法中得出家　　不为涅槃求活命
以悭嫉妒而自缠　　彼必诽谤佛经典
贪着他家起悭吝　　为魔波旬所加护
专求利养破禁戒　　于佛法中必不信
往昔不殖于善根　　未得智慧起高慢
依止我见愚凡夫　　亦于末世心无信
于其世间禅定中　　便谓已得果证想
自谓罗汉食他供　　彼必谤佛胜菩提
所有一切阎浮处　　毁坏一切佛塔庙
若有毁谤佛菩提　　其罪广大多于彼
若有杀害阿罗汉　　其罪无量无边际
若有诽谤修多罗　　其罪获报多于彼
谁能于此起勇猛　　在于末代恶世中
正戒正法毁坏时　　显说如是修多罗
童子悲号而起立　　叉手合掌发是言
我于今朝师子吼　　在于最胜法王前
我于如来灭度后　　在于末代恶世时
弃舍身命不吝惜　　广弘如是修多罗
能忍愚夫语言道　　不实诽谤极损辱
骂詈轻毁及恐怖　　勇猛精进而忍受
除去一切诸恶业　　于过去世所造者
内怀不生于嗔怒　　必当安住佛法中
净妙阎浮金色手　　摩彼月光童子顶
如来发于和雅音　　月光童子大威德
我今正当加护汝　　在于末代后世时
不令汝有诸障难　　命难梵行诸障碍
更有余者一时起　　持法比丘八百人
自言我于末世中　　必当护持是经典
尔时多亿夜叉龙　　即时从坐而起立
更有余八那由他　　启请世尊如是言
我等于此比丘所　　谓向从坐而起者
在于恶世末代时　　我必拥护彼比丘
当说如是经典时　　以佛神力加护故
所有恒河沙数界　　无量佛刹悉震动
随其所动诸世界　　随界应化作多佛
悉是释迦所变化　　演说如是修多罗
一切所有诸佛刹　　不可思议亿众生
悉得听闻是胜法　　安住诸佛如来智
于此世界佛刹中　　数有九亿诸天众
一切悉发菩提心　　即于佛所散妙花
所有比丘比丘尼　　优波婆素优婆夷
其数七亿六千万　　悉得闻是修多罗
牟尼王尊授彼记　　必当见彼两足尊
其数犹如恒河沙　　皆得修习菩提行
供养恭敬彼诸佛　　为求如来智慧故
悉能于彼诸佛所　　得闻如是妙经典
过于八亿劫数中　　皆当得成如来尊
彼福德者于一劫　　度脱众生令安乐
于其弥勒如来所　　施设无上胜供养
善持彼佛真妙法　　悉得往生安养国
彼离垢秽如来尊　　其佛号曰阿弥陀
于彼广设胜供养　　为求无上菩提故
于其七十阿僧祇　　满足如是劫数中
不堕一切诸恶趣　　得闻如是胜经典
若有于后未来世　　听闻如是修多罗
闻已悲泣而泪落　　我已供养于彼人
我今劝语汝一切　　我前所有现在者
由此故得菩提道　　是以付嘱此经典

是以童子。菩萨摩诃萨若欲乐求如是三昧。不可思议诸佛所说之法应善巧知。于不思议佛法应当咨请。应当深信不思议佛法。应当善巧求于不思议佛法。闻不思议佛法。勿怀惊怖勿增怖畏勿恒怖畏。

尔时月光童子白佛言。世尊云何菩萨于不思议佛法应善巧知。云何于不思议佛法应求请问。云何于不思议佛法深信清净。云何闻不思议佛法。不生惊怖不增怖畏不恒怖畏。尔时有乾闼婆子。名曰般遮尸弃。共余乾闼婆子五百同类俱。持音乐种种乐器。随从佛后欲为供养佛。尔时般遮尸弃作如是念。如我于帝释憍尸迦及三十三天前所设供养。今以此歌咏乐音供养如来天中之天应供正遍知。尔时般遮尸弃乾闼婆子。共余五百乾闼婆子。皆各同时击琉璃琴出妙歌音。尔时世尊作如是念。我以无作游戏神力。令彼月光童子于不思议佛法中得一心住。复令般遮尸弃乾闼婆子等乐器歌音令现殊妙。尔时以佛神力故。令彼五百音乐善称和雅发无欲音发顺法音发应法音。所谓应不思议佛法偈言。

于一毛道现多佛　　其数犹如恒河沙
佛刹国土亦复然　　彼佛刹体空无相
于一毛端现五趣　　所谓地狱诸畜生
及诸饿鬼天人等　　皆悉清凉无逼窄
彼毛道处现海池　　并诸河流及井泉
皆悉不逼复不窄　　是谓佛法不思议
彼一毛头现诸山　　斫迦婆罗及须弥
目真邻陀大目真　　是曰佛法不思议
彼一毛头现地狱　　燋热寒冰粪屎等
有诸众生生彼者　　受于无量极苦恼
彼一毛头现天宫　　妙宫广大十六旬
毛处诸天无量数　　具受诸天极快乐
彼毛头处佛出世　　其中佛法极炽盛
彼无智者莫能睹　　如是宿业行不净
毛头处闻佛涅槃　　或时复闻法灭尽
彼毛头处或复闻　　佛今现在演说法
或复有人于毛端　　谓己寿命无穷极
或复毛处闻短命　　生已即灭不久停
或复毛道作是想　　我得见佛设供养
佛亦不出不供养　　直自想心而欣喜
譬如有人于梦中　　耽着五欲受快乐
觉已不见其欲事　　但以梦故妄见此
所见所闻忆念法　　犹如梦想无真实
若有得此三昧者　　悉能了知如是法
于其世间恒受乐　　谓爱无爱不贪着
常能爱乐于山林　　恒受如此沙门乐
若人无有诸取着　　远离一切诸我所
游行世间犹犀牛　　如风行空无障碍
修习于道起实智　　一切诸法空无我
若有能修如是法　　彼人辩才无有边
此人恒受于快乐　　其心不着于世间
其心犹如空中风　　于爱不爱无所取
于不爱者难共住　　于亲爱者难远离
弃舍如此二种朋　　专求正法是人乐
若有闻声贪爱起　　是人必起于嗔怒
愚痴惛慢所缠缚　　以慢力故得苦恼
若有能住于平等　　善能谦下无高慢
爱与不爱善得脱　　彼能常住欣喜行
安住于戒善清净　　以无垢心乐禅定
恒常乐住山林中　　是人永离诸疑网
若人怀惑有颠倒　　愚痴恒乐于诸欲
犹如鹫鸟贪尸肉　　是人必自随魔力

说此偈时。月光童子。于不思议甚深佛法中。得一心安住。堪能演说修多罗。尔时般遮尸弃乾闼婆等。得随顺音声忍。无量无边众生。发阿耨多罗三藐三菩提心。无量众生。于人天中得安乐利益。

尔时佛告月光童子言。菩萨摩诃萨于诸善根功德法利。应善决定。应不多事。应离恶知识。应依善知识。善知识所应常咨问。乐闻于法无有厌足。应当欣喜。常应求法常摄于法。应说正法。应善巧咨问菩萨。于菩萨所起于师想。于法师所应当尊重如己师想。童子。若有菩萨能受行此法。是人得不思议具足辩才。得信深入不可思议佛法之海。于不思议甚深佛法心得决定。于人天中能作照明。尔时世尊。而说偈言。

于过去世多亿劫　　不可称量不思议
尔时有佛两足尊　　号因陀罗幡幢王
彼时佛说此三昧　　谓无众生无寿命
犹如泡沫及炎电　　诸法亦如水中月
众生寿命不可得　　于此界没他世生
所作之业无失坏　　黑白业报亦不亡
因果相应胜法门　　微细难见佛境界
文字句义不可得　　是妙菩提佛所说
积聚总持大智慧　　亿那由经从定出
那由他佛所行道　　如此三昧佛所说
善能灭坏诸病患　　集众菩萨功德财
一切诸佛咸称赞　　亿那由天所供养
于诸凡夫说实语　　常远一切外道法
诸佛所赞胜戒财　　如空中电难可执
过去无量亿佛所　　智者修行于戒施
久远远离恶知识　　得于无上父资财
彼有比丘是法师　　修行梵行慧日子
闻于此法而随顺　　发于最上菩提心
彼因陀罗幡幢佛　　告彼法师比丘言
比丘比丘第一难　　于彼菩提发心难
护戒犹如摩尼珠　　习近善友顺菩提
于恶知识恒远离　　速得无上菩提果
往昔于此阎浮提　　二不放逸长者子
于佛法中而出家　　犹如犀牛依山林
得于四禅有神通　　善诸偈论无所畏
地及虚空相悉知　　于空中行如鸟飞
于寒林中安住时　　林花繁茂甚奇特
一切异鸟悉来归　　二长者子共语言
尔时有王出游猎　　闻其语音至其所
时王恭敬而听法　　于彼法师深爱敬
时王共相慰问言　　发是语已在前坐
时王具有多眷属　　从王行者满六亿
二中有一是法师　　见王告言善谛听
诸佛出世甚难值　　惟愿大王勿放逸
寿命迅速不久停　　如山瀑水激川流
为老病死所缠逼　　无有能救如己业
惟愿大王护正法　　建立诸佛十力法
于后恶世末代时　　应当住于如法朋
如是无量聪慧者　　以慈心故向王说
王及六亿诸眷属　　咸发无上菩提心
时王闻是净法句　　调柔寂灭妙语言
善心踊跃而爱乐　　头面礼敬而辞去
时有无量余比丘　　为利养故入王宫
王知彼众行不端　　并于有德不恭敬
过去导师法已尽　　未来恶世增长时
德器之人甚鲜少　　多有无量放逸者
刚强悭慢诸比丘　　为求利养着诸见
于佛法中不正解　　以诸非法向王说
应当杀害彼法师　　本为王说空断者
劝王及我修空断　　都不示王真涅槃
于其业报悉散坏　　谄者说于阴空无
若能杀害彼法师　　必令大法得久住
尔时常有护王神　　是王过去善知识
长夜护王令离恶　　彼天告王如是言
愿王慎勿起是心　　恶知识言甚可畏
莫于聪慧法师所　　用恶人言兴杀害
大王可不忆念耶　　林间比丘所说者
于后末代恶世时　　王应安住如法朋
天为彼王说实语　　于诸佛法莫舍离
时王更有余恶弟　　在于边方镇国境
时恶比丘往教化　　令杀法师说空断
劝我昔来久修行　　不欲令我求涅槃
大王汝兄甚愚恶　　都自不欲令汝活
有二比丘为恶师　　以神通力游空行
以我知故来至此　　今悉具向大王说
汝可速杀二咒师　　必使及时勿后悔
王弟寻时被钾仗　　顺恶人言故往彼
并及一切诸军众　　诣彼林中比丘所
依林所有龙夜叉　　知彼王弟恶心来
雨沙砾石大可畏　　王及军众悉摧灭
今当观恶知识言　　摧灭如是大王众
于法师所起恚心　　于六十生堕阿鼻
时彼取着恶比丘　　劝化如是刹利王
于后满足十亿生　　受于无量地狱苦
彼天劝导彼王者　　及余拥护于法师
见于恒河沙数佛　　觐佛供养及修行
是王眷属满六亿　　皆共王去听法者
其所发于道心者　　各别世界得成佛
彼佛寿命多亿岁　　智慧无等不思议
彼人悉修是三昧　　说已皆当般涅槃
得闻如是胜妙智　　能集尸罗功德法
勇猛精进不放逸　　常远一切恶知识

童子。菩萨摩诃萨应不着于身能弃于命。何以故。童子。若着身者作不善法。是以菩萨应知色身及以法身。何以故。诸佛法身所摄非色身也。佛以法身显现非色身也。童子。是故菩萨摩诃萨欲行佛所行。欲求如来身。欲求如来智。欲知如来身。欲知如来智。于此三昧经典。应当受持读诵为他广说修习相应。童子。彼如来身无量福德之所出生。如来说于一义。所谓诸法从因生故。是离诸相以甚深故。法无限量无分齐故。法无有相无相性故。法无有相离诸相故。法无动摇善安住故。法无有二惟一相故。法不可见过眼境故。法不可思过心地故。法无动转离戏论故。法不可说过音声故。法无居处离窟宅故。法无窟宅离言音故。法无所依过诸见故。法无诸漏过诸报故。以心坚固离诸欲故。以不坏心离诸嗔故。以坚正智过诸痴故。有所说说诸法空故。无有生断诸生故。以无常但言说故。出离声地寂灭于声故。有音声以思想故。同思想以和会故。以世俗第一义谛故。以清凉离热恼故。第一义谛以如实语故。无热恼以涅槃故。无有坏无能胜故。无取着灭戏论义故。无戏论离攀缘故。无有边际以说福故。无有微尘说微细故。次第大神通本业出生故。得自由自在力故。无破坏以坚实故。无有边际以名号无尽故。广大说大悲本业故。是为如来身。尔时世尊。而说偈言。

若有欲见世间亲　　及知佛身云何耶
于此三昧修习已　　即能知于如来身
佛从福德所出生　　其身清净甚光曜
其相平等如虚空　　种种差别不可得
诸佛菩提既如是　　其相状貌亦复然
其相状貌不可得　　如来身相亦如是
菩提相貌及以身　　诸佛世界亦复尔
诸力诸禅诸解脱　　如是悉同其一相
诸佛体性正如此　　如来世亲亦复然
无有能得见佛者　　肉眼何能见正觉
无量多人作是说　　我曾得见于诸佛
金色微妙无比身　　一切世间皆显照
诸佛如来之所加　　以其力能有神通
便能得见于彼身　　种种妙相自庄严
随广长相而能现　　世间无能见其相
若有能知身相者　　佛与世间无有别
若有能知其身量　　所谓一切诸如来
佛身无身无差异　　人与修罗亦复然
一切诸心悉空寂　　受诸异报相亦尔
名色相貌既如是　　清净具足有光明
无有能知者　　修此寂灭定
惟有世间亲　　不思亿劫修
无量白净法　　从此三昧出
以定报力故　　他不见我身
若有如是心　　名色亦复然
心类各不同　　名色相亦尔
若以粗大想　　名色来随彼
名色若粗细　　悉从忆想起
若人想微细　　名色亦如此
名色若不着　　其心身光照
我念过去生　　七十阿僧祇
此三种恶想　　从本未曾起
以其无漏心　　不思议亿劫
利益众生故　　他不见我身
若有以此物　　心意得弃舍
是人于彼物　　更不共和合
我心得解脱　　一切种物中
能体知其性　　而起于智慧
于千亿佛刹　　我于中现化
为众生说法　　是故不可见
无相无状貌　　犹如于虚空
我身不可说　　语言道断故
法身大雄猛　　其身从法生
曾无有色身　　说之以为佛
若说于此身　　闻已生欣乐
彼诸魔波旬　　不能得其便
闻是深妙法　　而不生惊怖
不以活命故　　诽谤佛菩提
千亿修多罗　　如实智演说
为众生照明　　彼彼所至处

童子。是如来应正遍知。若欲知如来色身相业者。终不能知若青若青色若青相似若青相貌。若黄若黄色若黄相似若黄相貌。若赤若赤色若赤相似若赤相貌。若白若白色若白相似若白相貌。若红紫若红紫色若红紫相似若红紫相貌。若颇梨若颇梨色若颇梨相似若颇梨相貌。若火若火色若火相似若火相貌。若金若金色若金相似若金相貌。若电若电色若电相似若电相貌。若苏若苏色若苏相似若苏相貌。若毗琉璃若毗琉璃色若毗琉璃相似若毗琉璃相貌。若天若天色若天相似若天相貌。若梵若梵色若梵相似若梵相貌。童子。是为如来身。如来一切身相不可量。不可思议故亦不可说。所成就色身诸天世人莫能测量。如是长短广狭一切种。无有限齐不可思议如是等不可数。尔时世尊而说颂曰。

一切世界中　　所有诸微尘
并及泉池源　　大海所有水
设有巧算术　　无有知其边
亦不知尘数　　及与水渧者
如来之导师　　引斯譬喻已
其水渧无限　　微尘亦复然
我观一切生　　多于彼尘数
发心及起信　　于一时悉知
若于我自身　　显现外皮色
诸众生信欲　　无有譬知者
若相及与业　　其色像如是
莫能知佛者　　我相正如是
佛远离于相　　显示于法身
甚深无限量　　是佛不思议
正觉不思议　　如来身亦然
是不思法身　　以显法身故
心业不能知　　无能思此身
及与其身相　　都无测量者
彼法无限量　　亿劫所修习
得此难思身　　发净大光明
众生无能取　　取之不可得
是故如来身　　难量不可思
于诸无量法　　而取于限量
无分别法中　　虽无有分别
于分别限量　　说于无分别
离念无分别　　是佛不思议
无限如虚空　　莫能度量者
佛身亦复尔　　犹如太虚空
若有诸佛子　　如实知我身
彼得成于佛　　世睹不思议
