
尔时婆伽婆在大众中示教利喜已。即从坐起出王舍城。诣耆阇崛山敷座而坐。诸比丘众。及诸天龙夜叉乾闼婆阿修罗迦楼罗紧那罗摩睺罗伽前后围绕。尔时月光童子八百亿人。并天龙八部诸鬼神等。及余世界十那由他诸菩萨众。持诸宝鬘涂香末香。衣服幡花种种音乐。建立幢盖悬诸缯幡。出王舍城向耆阇崛山。诣如来所头面礼足绕无量匝。以已所持花香衣服宝盖幢幡。击诸音乐设大供养。设供养已曲躬恭敬。为问法故却坐一面。

尔时月光童子作如是言。我于如来应供正遍知。欲有所问惟愿听许。尔时世尊告童子言。如来应正遍知。随汝所欲恣汝问之。汝所问者则能利益无量众生。吾当为汝分别解说令汝心喜。尔时月光童子既蒙听许。即白佛言。菩萨摩诃萨成就几法。能得如是一切诸法体性平等无戏论三昧。尔时佛告月光童子言。菩萨摩诃萨成就四法。能得如是一切诸法体性平等无戏论三昧。何等为四。一者善学柔软同住安隐。到调伏地能忍毁辱。见法除慢是为初法。菩萨若能成就如是。便能得是一切诸法体性平等无戏论三昧。

复次童子。菩萨摩诃萨成就善戒清净戒第一善清净戒不浊戒不缺戒。不穿戒不杂戒。无定色戒自在戒。不可呵戒不退落戒。无所依戒无所取戒无所得戒。圣所赞戒智所赞戒。童子是为第二。菩萨具足是法。能得一切诸法体性平等无戏论三昧。

复次童子。菩萨摩诃萨深怖三界起惊畏心。厌离三界起不染心。不着三界起逼恼心。为脱三界苦众生故起大悲心。趣向阿耨多罗三藐三菩提。发大精进心。童子是为第三。菩萨成就如是。能得一切诸法体性平等无戏论三昧。

复次童子。菩萨摩诃萨求于多闻无有厌足。为重于法不求财利。为重于智不求名闻。随闻受持为他广说显示其义。以悲愍故不为亲属。菩萨复作是念。云何能令前听法众生于无上菩提速得不退转。是为第四。菩萨成就如是。能得一切诸法平等无戏论三昧。童子当知。此三昧法门无量诸佛之所演说。无量诸佛之所赞叹。无量诸佛之所咨嗟。无量诸佛之所显示。无量诸佛之所修习。尔时世尊。而说偈言。

我念不思那由劫　　有佛号曰音声身
彼音声身如来尊　　在世寿命六千岁
彼佛次前复有佛　　号智自在世所爱
彼智自在正遍知　　寿命一万二千岁
彼佛次前有佛号　　威德自在大势力
彼威德佛人中尊　　寿命七万六千岁
彼佛次前复有佛　　号大自在自然智
彼大自在天人师　　寿命满足千万岁
彼佛次前复有佛　　其佛号曰梵声师
彼梵声佛两足尊　　寿命满足一亿岁
彼佛次前复有佛　　号众自在最胜离
彼众自在无比尊　　寿命满足六亿岁
彼佛次前复有佛　　其佛号曰声自在
彼音自在婆伽婆　　寿命满足千万岁
彼佛次前复有佛　　号曰声上为世灯
彼声上佛世导师　　寿命一万四千岁
彼佛次前复有佛　　号满月面普名称
彼满月面普名称　　住世寿命一日夜
彼佛次前复有佛　　其佛号曰日面满
彼日面佛无比尊　　寿命一万八千岁
彼佛次前复有佛　　其佛号曰梵面亲
彼梵面亲两足尊　　寿命二万三千岁
彼佛次前复有佛　　其佛号曰梵婆薮
彼梵婆薮天人师　　寿命一万八千岁
如是等佛同一劫　　其数二百世导师
汝听我今说佛名　　皆是三界世间亲
无毁身佛普音佛　　遍威德佛遍声佛
声供养佛名声佛　　声身勇佛声身净
智起智知善聪佛　　智光映蔽智等起
智焰聚佛智勇佛　　梵上梵命梵善佛
善梵天佛胜梵声　　梵音梵天梵施佛
威力威主善威佛　　威德自在起威佛
威德眼佛善胜佛　　怖上怖慧善可怖
可怖面佛怖起佛　　可怖怖上见实佛
善眼月上胜导师　　深远音佛无边音
净音自在净音佛　　无量音佛善现声
魔力音坏善眼佛　　善眼净面净眼佛
无量眼佛普眼佛　　善普眼佛胜眼佛
眼映蔽佛不毁眼　　调伏上佛调伏佛
善调心佛善调佛　　寂根寂意寂上佛
寂德极寂到定岸　　寂心无上如来尊
住边寂佛善调心　　善调寂根定意佛
寂上寂德炽盛佛　　度寂彼岸定勇佛
众因陀罗王众佛　　众自在佛映蔽众
众胜净智大众主　　众主勇健大众佛
胜众解脱正遍知
见法法幢法起佛　　法体性起法力佛
法佛妙法勇健佛　　自性法起决定佛
如此自性法起佛　　合有八亿皆同号
是佛出于第二劫　　斯等如来我曾供
自性法起决定佛　　若有得闻其名者
闻已受持净业人　　速能获得是三昧
我今所说牟尼王　　彼佛次后有余佛
不可思议无数劫　　佛号善胜音王佛
彼善胜王如来尊　　寿命七万六千岁
是如来尊初会时　　有罗汉众三十亿
六通三明根调伏　　具大威德四神足
住最后身诸漏尽　　不为八法之所染
尔时复有菩萨众　　其数合有万万亿
得六神通具辩才　　于诸法空学究竟
以神通力游亿刹　　展转教化过恒沙
问诸如来所行道　　还复住于本世界
博通一切修多罗　　游于世间作灯明
是谓佛子大神力　　为利众生游诸国
远离丑秽行梵行　　不为欲故造诸恶
常为诸天所喜乐　　于诸有中无所依
于空闲处常乞食　　住于空寂行头陀
多闻巧言大福德　　能于三界无所著
乐于禅定无所畏　　于义决定获辩才
于辞句义已善学　　佛子一问悉究竟
摄护一切诸善业　　于无量劫修行满
常为诸佛之所赞　　演说解脱道句义
持戒清净无秽污　　如花处水无所著
于三界中常起厌　　不为世法之所染
其心清净业善净　　少欲知足具威德
安住当来圣德中　　亦住三明殊胜道
要在修行非口言　　自安于法为他说
为诸如来善摄受　　委付一切佛法藏
于三界中起怖畏　　以寂静心常修定
常为诸佛所加护　　说千亿种修多罗
若说亿种修多罗　　远离一切世间教
信于空寂说深义　　无量名称德如海
童子我于无量劫　　常赞叹彼无余间
我今但说其少分　　犹如大海水一渧
彼时善胜音王佛　　说此寂灭最胜定
是时三千大千界　　诸天及人悉充满
彼佛说此寂定时　　尔时大地六种动
天人众数如恒沙　　安住不退菩提道
有王最上人中尊　　号功德力大威神
具足有于五百子　　颜貌端正甚坏丽
有妙夫人数八亿　　悉是王宫内眷属
彼功德王所生女　　合有一千四百亿
是王八月十五日　　方欲善受八戒斋
共于八亿那由人　　俱时往诣如来所
稽首无上两足尊　　即于佛前坐一面
如来知彼心所乐　　即便为说胜三昧
是王闻斯三昧已　　弃舍王位如涕唾
并舍一切所亲爱　　于彼佛所而出家
夫人后宫调顺子　　及诸女等皆出家
后宫眷属及亲众　　七十六万那由他
彼王妻子出家者　　安住勇猛常精进
经行不住满八年　　于经行时便命终
此大圣王命终已　　还生本处王宫中
忽然化生无胎染　　是时如来犹在世
其父号曰坚固力　　其母号曰大智慧
其王生已白父母　　胜音王佛住世不
时彼胜音王如来　　曾为我说胜三昧
非是因缘非无缘　　于诸有中唯说一
一切诸法体性印　　出千万亿修多罗
是诸菩萨无上财　　今佛犹说三昧不
说法不坏于因果　　能修最胜八圣道
如来智慧见世间　　了知诸法入真谛
身业口业皆清净　　意业清净知见净
出过一切诸攀缘　　是佛犹说三昧耶
能知诸阴界平等　　远离一切诸入相
证于无生寂灭忍　　是佛犹说三昧耶
无碍辩才入寂智　　达解文字差别智
能过一切取着事　　是佛犹说三昧耶
知诸音声得欣喜　　见诸佛已起深乐
得于圣趣柔软直　　佛犹说是三昧耶
不起嗔怒恒调善　　发言美好常含笑
见诸众生先语慰　　佛犹说是三昧不
恭敬尊长无懈倦　　礼拜供养恒瞻视
其身清净具白法　　法王犹说三昧不
于诸白法常无厌　　住于空闲离邪命
忆念诸地不忘失　　法王犹说三昧不
于阴善巧智神通　　远离烦恼调伏地
能断凡夫语言道　　法王犹说三昧耶
常能修进诸胜行　　远离犯戒知持犯
及离一切诸亲爱　　法王犹说三昧耶
出过一切诸有生　　自识宿命离诸疑
其心敬法闻总持　　佛今犹说三昧耶
出生深利胜智慧　　信乐不动如山王
得总持门不退转　　世亲犹说三昧不
常求一切白净法　　于恶法中恒远离
心不游入烦恼朋　　如来犹说是法不
诸学究竟得自在　　于诸禅定已穷尽
智慧能令信欣喜　　说法牟尼犹在不
胜智增长知生智　　无量智慧平等智
知于诸趣随生智　　牟尼王说是胜法
信心出家舍俗地　　不着三界无所依
制伏其心令欣喜　　是佛说是胜菩提
于诸法中无执着　　常能摄受一切法
于诸业果信不动　　最胜世尊说是法
戒律持犯果报智　　灭于一切诸诤论
能说非违非诤地　　两足牟尼说是法
受于忍辱无嗔怒　　于诸问答能善巧
知诸法句差别智　　大悲世尊说是法
知于过去未来际　　能知三世佛法性
知于三世分段智　　自然世尊说是法
常能系心于一处　　常能安身于圣地
于诸威仪常不改　　人中牛王说是法
有惭有愧自庄严　　知于世间应时语
一切常舒布施手　　无上世亲说是法
常能摄心有惭愧　　亦常厌离恶不善
随顺头陀常分卫　　牟尼王尊说胜法
常怀惭愧恒欣喜　　于尊供养恒恭敬
远离憍慢修礼拜　　如来说是胜妙法
策下劣心令其安　　自能测量智分齐
远离无知诸障碍　　如是胜人说是法
能入心智语言智　　决定能知诸言辞
远离一切无利事　　法王如来说是法
常得亲近善知识　　远离一切不善者
常得信佛不放逸　　牟尼说是无上法
知世假名但言说　　常厌一切世间苦
于利得失无忧喜　　牟尼说是最胜法
若得恭敬心不高　　不得恭敬心放舍
得称实叹心不喜　　是世间师说是法
常舍一切诸恶道　　不与俗流相交通
于出家众亦不参　　自然智者说是法
勇者远离非行处　　于佛所行常安住
威仪具足心善调　　如是法母佛所说
常远一切凡愚法　　亦远一切污家法
常护一切诸佛法　　是法大智之所说
少言美妙善相应　　他于人处能软语
如法降伏诸怨敌　　大智慧日之教法
知时节量诸饮食　　慎勿委信凡夫法
若遇苦缘心不戚　　是为如来善胜教
若见贫人令得财　　若见破戒起悲救
以悲愍心为开晓　　如是胜法如来教
常以法摄诸众生　　及舍一切诸财物
于诸八法无贮畜　　如来大圣所说教
赞叹持戒诃破戒　　坚持净戒不诈伪
不积资财能弃舍　　此是如来最胜教
深心启请诸师长　　随所言说悉能行
常能亲近诸法师　　如是如来最胜教
心常爱乐恒恭敬　　亦恒安住于正见
于诸善业能决定　　如是如来最胜教
造诸善行为上首　　善巧方便弃舍相
远离于想及事相　　是为如来无上教
于修多罗能解知　　实谛句义善修学
证解脱智常善巧　　是为如来最胜教
发言出于揩正语　　心境相称词决定
有所宣说无有疑　　是为如来最胜教
常应修习诸法空　　安住戒力无所畏
游行一切寂定处　　是为如来最胜教
不求亲爱及利养　　其心无有诸谄曲
远离一切诸恶见　　是为如来最胜教
于陀罗尼得胜辩　　智慧照明广无边
说法不断辩才净　　是为如来最胜教
于四法门久修习　　能入于行最贤善
于此佛教奉修行　　是为如来最胜教
于佛所说随顺忍　　安住彼忍离诸过
远离非智住于智　　是为如来最胜教
以智住于方便地　　修习菩萨善巧行
为善丈夫所修行　　是为诸佛最胜教
常离不应方便者　　如来说此为佛地
若与智和佛随喜　　是名如来最胜教
佛地广大非二乘　　凡愚无智生毁谤
智者诸佛所摄受　　是名如来最胜教
如来善知此法门　　诸天恭敬所供养
千亿梵众恒随喜　　如来犹说三昧不
无量千龙恒礼拜　　紧那金翅常赞叹
菩提树下所得者　　如来犹说三昧不
常为智人所求者　　是善胜法之资财
非为财施无上药　　如来犹说三昧不
智慧腑藏辩无尽　　能出亿妙修多罗
善知三界如实智　　如来犹说三昧不
说于船筏渡彼岸　　不为四瀑之所漂
令名闻鬘得增长　　是以说此三昧定
赞叹十种最胜力　　及赞人中大牛王
菩萨功德胜无尽　　正由得是三昧故
说于慈心除嗔恚　　行大悲人大喜舍
于大乘者得稣息　　正由说此胜三昧
为师子吼说胜行　　此是佛智胜阿含
一切诸法体性印　　如是三昧佛所说
能招一切种智智　　求菩提者之园苑
此能破坏魔军众　　谓是佛说胜寂定
能生正觉之功德　　是一切法自性印
无生寂灭妙法印　　导师所说胜三昧
于住法者作明术　　在怨仇中而不现
如法降伏诸魔官　　导师说是胜三昧
显示无碍辩才地　　诸力解脱及诸根
最胜十八不共法　　由斯三昧得是法
求十力者之实法　　诸佛胜智之本因
佛大丈夫所说法　　怜愍救护世间故
最胜佛子所摄受　　求解脱者所欲乐
闻是寂静难见定　　为诸佛子之所爱
诸佛满足智慧处　　智慧菩萨起求心
其心清净无烦恼　　应修如是寂灭定
身业清净口亦净　　如来为示解脱门
无有杂秽爱欲缚　　应当勤修是三昧
不生贪爱嗔恚地　　速能获得大智慧
能起于明灭无明　　是故应修寂灭定
求解脱者令得满　　求三昧者必克获
离讥毁誉如来眼　　应当修习是三昧
游行通力多佛刹　　神足能见诸佛德
陀罗尼门得不难　　应修如是胜寂定
加持念根得菩提　　亦能加持见多佛
以微细智说无生　　修是三昧得不难
不应法者难觉悟　　远离一切文字故
不以音声能了解　　曾不闻定故不知
智慧菩萨已解了　　如法王说而能知
寂灭无毁能测量　　但为救度世间故
勇猛精进能善持　　坚固护念恒不失
尽苦智慧及灭智　　佛犹说是三昧不
演说一切法无生　　亦说一切诸有生
诸佛如来妙智最　　佛犹说是三昧不
是法童子所显示　　八十亿千那由他
得胜随顺音声忍　　不退转于胜菩提
坚固力王报子言　　是佛世尊今犹在
王问童子如是言　　汝于何处闻是法
子言听我刹利王　　我曾见于十亿佛
于一劫中悉供养　　具足咨问此寂定
已于九十四劫中　　常得了知宿命智
从此不生胞胎中　　正由修此三昧力
于彼佛所恒听法　　闻已深信而修习
我常坚固起此信　　必证菩提无有疑
受持读诵三昧时　　若有人来问于我
乃至梦中无疑网　　要必成于无上道
我从得于无贪爱　　自知决定必成佛
亦常如是起欲乐　　不知何时得菩提
为学受持胜三昧　　若有比丘教我者
我于彼人生恭敬　　亦如恭敬于诸佛
我于彼人教一偈　　修行菩萨顺忍时
好心瞻仰如善师　　卑形恭敬而供养
老少中年比丘所　　惭愧谦下生恭敬
恭敬于彼得现称　　福德后世名增长
于相违诤不忻乐　　我时安住于少事
能知恶业趣恶道　　能知善业趣善道
不应法说放逸者　　于彼闻于不爱语
亦自思念己恶业　　凡作业者无失坏
我时不嗔亦不慢　　佛说忍力勤修行
诸佛恒常赞说忍　　修忍易得菩提道
我本持戒恒清净　　亦令众生住净戒
恒常赞叹戒最上　　由住净戒人信受
恒常赞叹兰若处　　亦自安住净持戒
劝人修行八戒斋　　亦复教彼学菩提
劝人修习净梵行　　亦复教彼住法义
为他显示菩提道　　于命终后见多佛
我念过去世劫时　　有佛号曰妙声身
于彼佛前发弘誓　　恒安忍力不倾动
本作如是要誓时　　岁经八亿四千万
时魔讥毁来骂辱　　我心初无有变动
尔时降伏魔官已　　知我慈忍坚固力
以清净心接足礼　　五百众发菩提心
我于往昔无悭吝　　恒常赞叹行布施
大富丰财有誉声　　于饥馑时为施主
若有比丘持是定　　或能修习为他说
即自恒常供养彼　　作是心者令得佛
我时有彼无上业　　见佛世尊人中上
生生恒受具足戒　　得为比丘听法师
我常乐于头陀行　　亦住空寂兰若林
不为饮食故谄曲　　少分所得皆知足
我一切时无嫉妒　　亦常不着于居家
既不着家不憎妒　　欣乐兰若无退失
我时恒住于慈行　　设有毁骂不嗔恚
以慈悲心善调柔　　名闻花鬘满十方
常习少欲而知足　　乐于苦行修兰若
亦恒分卫不厌倦　　要誓坚固而不动
习行信心常清净　　于如来所信增上
良由信佛有胜利　　诸根不缺恒端正
如佛所说即能行　　成就如是坚固行
是坚固行有何利　　诸天供养喜劝请
我所演说之功德　　世间上德及余德
其有智人应修学　　为求菩提道行者
我今忆念难行行　　本于往昔常修行
若今演说时节久　　共汝相随向佛所
彼大利智胜菩萨　　获得具足五神通
以神足力亦诣佛　　与梵天王多千万
坚固力王心欣喜　　与诸眷属亿万众
俱共往诣如来尊　　顶礼接足住佛前
佛时知王心乐欲　　即为王说此三昧
是王闻此三昧已　　弃舍王位而出家
其出家已于此定　　受持读诵为他说
后时过于六千劫　　得佛号曰莲花上
王有眷属六百亿　　俱时从王诣佛者
彼闻如是胜三昧　　欣喜踊跃亦出家
其出家者于此定　　受持读诵为他说
劫过六十那由他　　同一劫中悉成佛
号善调伏智上佛　　无量人天兴供养
一一诸佛大名称　　度脱恒河沙数众
坚固力王我身是　　修行胜妙菩提行
昔时我子五百人　　是彼最后护法者
我于如是千亿劫　　勇猛精进离懈怠
专心求此胜三昧　　正为无上菩提故
童子若有诸菩萨　　欲得如此胜定者
精进勇猛不顾命　　应当学我勤精进
