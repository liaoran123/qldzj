
尔时弥勒菩萨摩诃萨被于甲胄。便赞叹此三昧利益。亦为当来菩萨受持读诵得欢喜故。助其势力。而说偈言。

彼彼能持智人法　　功德威势救护者
亦于诸佛能受持　　广大胜妙之法眼
末世恶时多贪嗔　　舍不放逸常放逸
实义满足胜经典　　谁有能得受持者
彼彼戒定忍闻财　　善学威仪而庄严
爱乐法智解脱树　　能被惭愧胜上服
持大智慧乐出离　　是为大地法山王
观于世间无导师　　为彼趣诣佛菩提
彼彼调伏心寂灭　　是人趣向一切智
不调众生令调伏　　是一切智最胜子
自证解脱令他到　　于爱枝条而得脱
于常放逸睡众生　　便能令彼得觉悟
彼彼恒乐善调伏　　亦常喜乐于法施
不与一切妒嫉俱　　好行惠施无爱吝
见彼逼切贫众生　　常令充足资生具
是满功德第一道　　智者一切恒修习
彼彼胜妙大法鼓　　以欢喜心而击之
断除疑网解妙法　　智慧坚固如金刚
住胜圣法处众中　　能知众生心乐欲
演说最上甘露法　　所谓胜要修多罗
彼彼自住胜神通　　能施世间最胜眼
遣除痴闇犹如日　　能生智慧亦如矿
显示真实除怖畏　　增上智慧修禅定
彼说最妙微细法　　是名寂灭胜出离
彼彼闻持智人敬　　建立信义增上福
能知世间胜法藏　　恒常宣说美妙言
善巧言语达仪式　　是法灯明之所依
常以善心利众生　　修行最上微妙法
彼住法道离尘染　　及以润益寂静信
以法教化诸世间　　得为最胜大法王
能为无上之法尊　　住于第一上恭敬
恒常护持妙正觉　　随顺转于胜法轮
彼彼愚痴自纵者　　睹见如是恶众生
见心惑乱趣崄道　　临恶趣门难越度
兴大慈悲清净心　　起已能除世间苦
演说最胜微妙道　　谓彼八正之胜路
是为彼法广坚固　　造作无上胜法船
能于生死烦恼海　　济渡怖畏诸世间
观道品空为铠甲　　得为勇健大船师
彼岸离怖常安乐　　安置众生彼胜处
彼彼持咒威仪行　　解脱一切苦逼迫
到于明术智彼岸　　智者能知众生欲
睹烦恼病无所归　　诸恶过患恼世间
以其法药令转泻　　如法为彼而疗治
彼彼胜说摧异论　　言辞上妙而自在
知诸言音达法义　　勇健住于胜智地
忍辱之力智战具　　而被慈愍坚铠甲
圣者以慧悦智人　　安住法中无谄曲
彼彼三有最胜尊　　于诸众生得自在
见诸群生依魔道　　游行迷于正真路
彼道最上圣无垢　　而能显示无所畏
无量百千那由众　　往诣此道无忧处
彼彼为世作灯明　　为救为归为洲宅
怖畏众生施无畏　　安慰一切诸群生
见斯百苦之所恼　　犹如生盲无所睹
然于最胜大法炬　　演说显示真实义
彼学工巧利众生　　能获名闻功德乐
住于如法之技艺　　令诸众生得安乐
一切皆得到彼岸　　能为最胜大导师
为愍世间趣菩提　　令其安住无畏处
牟尼恒常无厌足　　所谓智慧及福德
已到戒忍禅定岸　　安住甚深微妙法
于其他所无有厌　　演说最胜寂灭法
犹如天雨遍大地　　法雨充满亦复然
若有众生往其所　　求解深法及名义
于其彼所闻法宝　　能除无量无边苦
彼之广大诸疑惑　　速以法刀而断截
到于戒忍三昧岸　　能知众生多信乐
大士至彼究竟智　　已善了知群生欲
观察众生心所行　　如心所行决定知
其有闻彼智慧言　　令那由众得净眼
度于禅定解脱岸　　能入安住真实道
亿那由他诸魔众　　莫能测知其心行
犹如虚空中鸟迹　　众人悉不能测知
调伏寂灭智慧力　　安住最上圣法中
自在摧坏诸魔力　　悟解最上胜菩提
常得达彼神通岸　　能速往诣百千界
见彼那由多亿佛　　其数亦如恒河沙
净眼无有诸障碍　　悉睹十方众导师
守护诸根无所染　　自在往于无量刹
设令十方诸众生　　一时悉成为导师
于彼那由他劫数　　恒常赞说不断绝
无碍辩才而不尽　　所叹之德亦无穷
于此无等离垢定　　持在心者能如是
