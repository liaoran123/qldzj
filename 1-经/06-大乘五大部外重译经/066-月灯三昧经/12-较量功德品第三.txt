
是故童子。若菩萨作是念。我今云何安乐而得阿耨多罗三藐三菩提耶。彼诸菩萨应当安住净戒之聚。于一切菩萨所起于师想。尔时世尊。而说偈言。

若有菩萨住戒聚　　以利益心行菩提
彼人速往可乐刹　　能获上忍为法王
是以心和安不动　　恒常造作可爱业
然后得见多佛日　　速得菩提离疑网
闻我如是最胜教　　见诸比丘持净戒
无谄曲心而奉事　　然后不久得是定
若以恒沙诸伏藏　　悉以七宝满其中
彼藏如是极广大　　犹如无量恒沙刹
若有菩萨乐惠施　　于其日夜常无间
勇猛布施不暂停　　经于无量恒沙劫
若有闻此三昧者　　便持一切牟尼藏
此为无量福德聚　　过于前施难思议
如此福德广无边　　能令灭于世间苦
是为最上功德聚　　比于施福广难量
随顺菩提第一藏　　智慧菩萨能受持
若有持是三昧者　　名具大财胜菩萨
是为佛法多闻海　　彼人福德难尽边
于此胜妙难思法　　便名菩萨真护持
若有能说寂灭定　　彼人菩提便增长
惟除世师调御士　　具足大悲自然智
能获无量诸功德　　福德成就转增上
于其三千大千界　　无有能与其比者
余人福德无与等　　智所赞智亦复然
若人闻是三昧者　　有能受持而读诵
为求诸佛胜菩提　　如是辈人乃与等
出生多闻犹如海　　彼人福德不可量
受持读诵此三昧　　如是之人所摄福
童子若福是色者　　一切世界莫能容
是故童子若菩萨　　若欲供养一切佛
过现未来清净者　　应当受持是三昧
此是诸佛胜菩提　　童子汝当信我言
如来所说无有异　　我等诸佛言不虚
昔于难思百劫中　　我为是故消渴身
常修最妙菩提行　　为求如是胜定故
是故汝应受法藏　　那由他经从斯出
此福聚广不思议　　以能获得诸佛智
一切众经此为首　　出生无量诸善业
恒常无畏说是经　　彼法边际不可得
碎坏三千以为末　　或可能知诸尘数
常说难思百千经　　无有能得测量者
此佛刹中诸众生　　出入气息犹可知
菩萨常所演说经　　无有能知其畔际
若佛刹土如恒沙　　其中六趣诸群生
有能测量其心数　　无有知彼所说经
无量诸亿世界刹　　彼界大海河池沙
此诸沙数可算知　　无能知彼所说法
析一毛端为百分　　可以渧数多亿刹
所有一切诸水聚　　彼诸言音不可知
过去无量亿劫中　　所有一切诸众生
其身尘数犹可算　　不能知彼所说经
十方一切诸众生　　彼之音声可算知
其所演说不断绝　　不能知彼修多罗
言词句义已善学　　复能演说一切法
广大捷利之智慧　　了知实法并问答
智慧通达深广义　　应常知心不思议
悉知音声自体性　　是故言说无挂碍
名为无碍大法师　　为世说法无所著
问答解释已善习　　了达第一义谛故
于一句中亿论释　　不思议说无滞着
学于无碍之句义　　处众演说无拥滞
若有常住此三昧　　成就无畏不动转
已得法力行胜行　　能利无量亿众生
犹如须弥安不动　　诸有猛风莫能坏
法师比丘亦如是　　一切诸论无能异
三千大千世界刹　　其中所有诸山等
一切风吹或动摇　　比丘住空莫能动
若能与空恒相应　　是佛决定所住处
若人定知诸法空　　一切异论无能胜
诸余邪说不倾动　　一切外论无能坏
无有侵陵毁蔑者　　由说如是寂定故
彼人穷尽于空法　　恒常安住无量智
于一切法无有疑　　持是最胜三昧故
诸力道品得不难　　神足无碍辩才等
及获胜通亦复然　　受持读诵是经故
死此生彼不为难　　能见最胜无量智
不思议亿那由佛　　持是经者悉得见
于斯一切诸佛所　　得闻如是离垢定
成就最胜相应智　　能到四种辩才岸
于诸三千大千界　　从其下际至有顶
诸天可爱光摩尼　　及以七宝悉充满
十方无量诸佛刹　　下从大地至有顶
阎浮提金皆充满　　悉以此宝奉牟尼
一切世间所有宝　　经无量劫用布施
奉施如来恒不绝　　深信为求菩提故
若有比丘爱乐空　　一念合掌而礼佛
比前广施福德聚　　施福不及迦罗分
若人得彼广多物　　信心为福故行施
为求无等佛菩提　　我知世间已校量
若人于此三昧所　　闻已受持四句偈
是人所集之功德　　前福百分不及一
最胜菩萨行布施　　未能速得无上道
若有闻是胜宝定　　彼速得于上菩提
假使得于珍宝藏　　遍满无量恒沙刹
种种宝物悉充满　　菩萨不以为富足
若断渴爱修功德　　又能得是三昧者
便具一切诸资生　　库藏盈满备大财
设令获于四天下　　智者于此不为喜
若得如斯离垢定　　欢喜踊跃利众生
