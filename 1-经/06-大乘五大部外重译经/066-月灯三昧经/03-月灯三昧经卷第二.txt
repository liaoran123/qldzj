
尔时世尊告月光童子言。过去久远无量无边不可思议过阿僧祇劫。尔时有佛。号曰声德如来应正遍知明行足善逝世间解无上士调御丈夫天人师佛世尊。出现于世。童子。尔时声德如来应正遍知。于初会众集有八亿声闻。皆阿罗汉。诸漏已尽逮得己利。尽诸有结依于正教。心善解脱能到一切心自在岸。第二会集有七亿众。第三会集有六亿众。一切亦是大阿罗汉。诸漏已尽逮得己利。尽诸有结依于正教。心善解脱能到一切心自在岸。童子。尔时彼佛寿四万岁。时阎浮提安隐丰乐。人民炽盛普遍充满。童子。时阎浮提有二大王。一名坚固力。二名大力。此二大王。一一统领半阎浮提。二王境土安隐丰乐。人民炽盛普遍充满。时声德如来在大力王国出现于世。童子。是时大力王。请声德如来及比丘僧满足千年。以一切随顺清净无过衣服饮食卧具汤药而为供养。童子。彼声德如来及声闻僧。多饶利养恭敬赞叹。时有净信长者诸婆罗门。于声德如来及声闻僧所发勇猛意。学大力王而设供养。谓以世财为胜供养。彼人不知行供养也。云何行供养。所谓受持五戒八戒。出家诣佛。亲觐请问见深法忍。童子。时声德如来作如是念。是诸众生。志意下劣。不能受持五戒八戒。出家诣佛。亲觐请问见深法忍。修于梵行寂静远离。受具足戒得比丘分。及以受行究竟善根。如是寂灭乐具无上妙乐悉皆远离。但以世财而供养我。是诸众生但希小乐谓为至乐。是诸众生但重现法及后世法。不能爱重究竟善根。云何名重现法。谓乐五欲。云何名重后世善根。谓乐生天。云何名为究竟善根。谓究竟清净。究竟吉祥。究竟梵行。究竟穷尽。究竟最后。究竟涅槃。我今说如是法。令此众生于其檀行不为究竟最胜供养。但以无上行而供养我。童子。尔时声德如来。欲觉悟彼大力王。及诸长者婆罗门等。而说偈言。

若人行于财食施　　彼此不名相尊敬
如是所行不可叹　　诸佛智者已远离
若说无我智慧者　　如是胜人应奉事
彼于圣谛信不动　　奉敬是者佛所叹
若人财食而奉施　　但获现近少利益
若能远离如是施　　是人成就出家行
若有能起无财心　　又能显示无财法
亦能净信无财者　　是人速成无上道
无有处于五欲中　　于妻子等生爱着
凡愚恒在居家者　　是人而能得漏尽
厌离五欲如火坑　　能于妻子离爱染
怖畏居家求出离　　获胜菩提则不难
无有过去诸如来　　及其现在未来者
常在居家住欲地　　而能获得胜妙道
弃舍王位如涕唾　　住于远离空闲处
断除烦恼降诸魔　　悟解离垢无为道
若有恒沙世雄猛　　千万亿岁而供养
有能厌患在家者　　如是功德最为上
非是饮食及衣服　　诸妙花香及涂香
如是等事供养佛　　能如出家奉行法
若有乐求菩提者　　能利众生厌世间
趣向空闲行七步　　如是福报最为上

童子。时大力王闻声德如来应正遍知说如是等出家修行义利名已。复作是念。如我解佛所说义者。如来非说檀波罗蜜。以为究竟清净究竟吉祥。究竟梵行究竟穷尽。究竟最后究竟涅槃。彼大力王复作是念。非在家住能得无上修得无上修行义利。而我今者远离是行。我今要当剃除须发被服袈裟。以家非家出家为道。童子。时大力王。与其眷属八万人俱前后围绕。往声德佛所顶礼佛足。右绕三匝退坐一面。童子。尔时声德如来。知大力王及其眷属心所欲乐。即为宣说一切诸法体性平等无戏论三昧分别显示。童子。时大力王闻是三昧。欢喜踊跃深心爱乐。即于声德佛所。弃舍王位正信出家。剃除须发服三法衣。既出家已于此三昧广能听受读诵忆持分别其义修行相应。以此善根于二亿劫不堕恶道。次第复值二亿诸佛。彼佛法中常得出家。一一佛所于此三昧听受读诵分别其义修行相应。以此善根次第满百亿劫。得成佛道号曰智勇如来应正遍知明行足善逝世间解无上士调御丈夫天人师佛世尊。利益无量无边众生。然后乃当入般涅槃。童子。汝当观此三昧有是神力。能令菩萨招感佛智。童子。彼大力王所将眷属八万人等闻是三昧。欢喜踊跃心甚爱乐。亦皆随王正信出家。剃除须发被服法衣。是出家辈闻此三昧。读诵受持分别解说修行相应。以此善根于二亿劫不堕恶道。一一劫中值千万佛。于彼佛所常得出家。既出家已闻此三昧。读诵受持应修行住。以此善根于后满百千劫。各异世界得成佛道。同号坚固勇健堪能如来应正遍知明行足善逝世间解无上士调御丈夫天人师佛世尊。利益无量诸众生已。然后乃入无余涅槃。童子。如是三昧有大威力。能令菩萨招致阿耨多罗三藐三菩提。尔时世尊。欲重宣此义。而说偈言。

我念过去久远世　　不思议劫有佛出
能为众生作利益　　号曰声德大仙尊
初会众集满八亿　　悉是声闻诸弟子
第二会集七亿数　　第三六亿阿罗汉
一切漏尽无烦恼　　诸神通力到彼岸
其佛寿命四万岁　　国土世界甚严净
时阎浮提有二王　　号曰大力坚固力
是等二王所居土　　一一各领半阎浮
佛出大力王国中　　诸胜人天奉供养
其王于佛得净信　　恭敬供养满千年
国人无量学是王　　种种供养于如来
但以世财非法供　　佛及声闻悉丰足
尔时世尊作是念　　我说是法令舍欲
必令彼王生厌离　　于我法中而出家
彼时人尊说偈言　　弃舍恶法是佛教
在家多过具诸苦　　如法修行真供佛
时王闻说如是偈　　独趣空闲作是念
我今不能处家缠　　而为最胜法供养
即舍王位如洟唾　　并及八万诸眷属
一时俱往到佛所　　头面作礼住尊前
佛知此等之乐欲　　为说难见寂灭定
彼闻爱敬而悦乐　　一切欢喜即出家
既出家已于此定　　读诵受持广分别
次第二亿劫数中　　未曾坠堕三恶道
是人以此诸善业　　得见百亿诸如来
于彼佛法恒出家　　宣说如是胜三昧
是等于后得成佛　　同号坚固大精进
利益无量亿众生　　后入涅槃犹火灭
时彼往昔大力王　　久成佛道号智勇
利益无量百亿众　　置菩提已入涅槃
既闻如是胜利益　　末世持经佛所赞
若能奉持佛法藏　　是等速成人中上

童子。是故菩萨摩诃萨爱乐是定者。应当修习最初所行。童子。云何菩萨于此三昧最初所行。童子。若菩萨摩诃萨以大悲心为首。若佛在世。若佛灭后常勤供养。所谓花鬘末香涂香宝幢幡盖音声歌舞作倡伎乐衣服饮食病瘦医药。以此善根悉以回向如是三昧。更不志求其余诸法而供养佛。不求妙色。不求资财。不为生天。不求眷属。唯念是法。是菩萨尚于法中不见有佛。况复法外而见佛也。是故童子。是为真供养佛。而亦不见有佛可得。不取我想。不求果报。是菩萨三轮清净。以花鬘末香涂香宝幢幡盖音声歌舞作倡伎乐饮食衣服病瘦医药供养如来。回向阿耨多罗三藐三菩提。以此善根得不思议功德不思议果报。得是三昧速成阿耨多罗三藐三菩提。尔时世尊。即说偈言。

若人香奉无边智　　能得无量香果报
于千万劫离恶趣　　永无一切诸臭秽
千万劫中行胜行　　供养百万亿如来
成佛获得胜戒香　　若复了知无众生
施香受香二俱无　　若能起心如是施
则得柔软胜顺忍　　若人增上修此忍
为他割身犹如钱　　于千万亿恒沙劫
其心坚固不退转　　云何而得名为忍
云何复名为随顺　　云何得名不退转
云何复名为菩萨　　欣乐自性无我法
以无我想无烦恼　　能知诸法悉尽灭
是因缘故名为忍　　诸佛所学随顺学
智者如法常修行　　知诸佛法无疑惑
是故得名为随顺　　若修行时有世魔
现作佛身说是言　　佛道难得作声闻
不肯信受名不退　　觉悟恶见诸众生
非此能证甘露道　　劝舍恶道住善趣
是故得名为菩萨　　忍者住于随顺道
以无我法令开悟　　乃至梦中不起念
存有众生寿命想　　若魔无量如恒沙
化作佛身到其所　　咸说身内有神我
即语无我汝非佛　　以智了达诸法空
知已不与烦恼俱　　以戏论故言说有
见已寂灭行世间　　譬如世人所生子
随即为其立名字　　诸方推名不可得
当知此字无所来　　为立菩萨如是名
菩萨诸方不可求　　乃至实际求不得
如是知者名菩萨　　假使海中炽火然
菩萨终不起身见　　菩萨得住初发心
悉断恶见烦恼尽　　不见有其生灭法
所谓众生及寿命　　诸法体空犹如幻
非彼外道所能知　　若于饮食生贪着
于衣钵中起爱吝　　及其掉戏轻躁者
是则不知佛菩提　　多喜睡眠及懈怠
奸伪凶暴不摄敛　　于诸佛所无净信
是则不知佛菩提　　毁破禁戒无惭愧
于佛法中无归信　　不敬同修梵行者
是则不知佛菩提　　不毁净戒具惭愧
于佛法中深爱乐　　同梵行者能恭敬
是则能知胜菩提　　念处以为圣境界
喜悦而作床卧具　　以禅为食定为浆
是则能知佛菩提　　无我忍为经行处
以空林中行正念　　七觉香花甚可乐
嗅已得成无上道　　菩萨体道所修行
非是余人所行地　　所谓声闻及缘觉
谁有智者不贪乐　　设我寿命极长远
如恒河沙无量劫　　说佛一毛德不尽
如来智慧无边故　　若闻如是大利益
无畏世尊之所说　　速自教人持是定
无上菩提得不难

童子。是故菩萨摩诃萨应善巧知入三法忍。谓知彼第一忍第二忍第三忍。于是忍中应善巧知。复于其智亦善巧知。何以故。若菩萨摩诃萨于忍智中善巧知者。彼菩萨摩诃萨速得阿耨多罗三藐三菩提。是故童子。菩萨摩诃萨若欲速求阿耨多罗三藐三菩提者。于此三忍法门应当受持。持已为他广分别说。利益安乐无量众生救济世间。利益安乐诸天及人。尔时世尊。为彼月光童子。即以偈句。颂此入三忍法门。

于诸众生无违诤　　口不宣说非益言
常能安住饶益法　　是则说名为初忍
知一切法犹如幻　　即于此相不取着
能于智中增无减　　是故名为初胜忍
诸修多罗已修学　　智与善说恒相应
于佛无量智不疑　　是则名为初胜忍
若闻一切善说法　　犹如佛说无有疑
能信一切诸佛法　　是则名为初胜忍
于了义经常宣畅　　如佛所说而演说
若说我人及众生　　即知方便为引接
种种外道诸异见　　菩萨于彼心无扰
转于彼人深悲愍　　是名第二胜忍相
诸陀罗尼来现前　　于总持门无疑惑
所说语言皆真实　　是名第二胜忍相
假使四大相转变　　所谓地水火风等
于佛菩提永不退　　是名第二胜忍相
世间所有诸工巧　　菩萨悉能善修学
不见更有胜己者　　是名第三胜忍相
奢摩他力得调伏　　毗婆舍那山不动
一切众生莫能欺　　是名第三胜忍相
所有言说常在定　　行住坐卧恒三昧
三摩坚固到彼岸　　是名第三胜忍相
住于正定获神通　　于多佛刹往说法
智者神足势无减　　是名第三胜忍相
若修如是寂定时　　诸余一切群生类
不能知彼心分齐　　是名第三胜忍相
假使世界诸众生　　一时作佛演说法
是人悉能具领受　　是名第三胜忍相
东西南北及四维　　上下二方亦如是
于诸方中悉见佛　　是名第三胜忍相
悉能变现无量身　　一切皆作真金色
于无量刹往说法　　是名第三胜忍相
此佛世界诸阎浮　　一切皆睹菩萨形
诸天及人咸识知　　是名第三胜忍相
于诸佛法佛行处　　导师所有诸威仪
智者悉能善修学　　是名第三胜忍相
世界所有诸众生　　悉来赞叹是菩萨
菩萨于彼欣悦者　　则于佛智未修学
世界所有诸众生　　骂詈毁谤是菩萨
于此若起嗔恨心　　当知佛智未修学
若得利养心不喜　　于违失时无忧戚
其心安住犹如山　　是名第三胜忍相
一名随顺音声忍　　二名思惟随顺忍
三名修习无生忍　　学此三忍得菩提
若于如是三胜忍　　菩萨其有能得者
善逝见彼菩萨时　　即授无上菩提记
若有闻此授记莂　　不思议数亿众生
咸发无上菩提心　　我要当作人中尊
闻说如是授记音　　即时大地六种动
光明普照十方界　　雨无量种胜妙花
若于如是三胜忍　　其有菩萨能得者
悉不复见有生死　　于彼起灭亦复然
若于如是三种忍　　菩萨其有能得者
已老今老悉不见　　安住法中得如是
菩萨了知种种法　　体性空寂犹如幻
是空亦复非生灭　　以诸法体空寂故
若有众生来恭敬　　礼拜尊重兴供养
菩萨于彼无偏爱　　深达世间体性故
若有众生来打骂　　菩萨于彼无嫌慢
转于其人起悲心　　为欲令其解脱故
若加刀杖及瓦石　　其心于彼无忿怒
安住无我忍法中　　菩萨不畏起嗔覆
菩萨了知种种法　　体性空寂犹如幻
若能安住是法中　　为诸人天所供养
有人手执利刚刀　　割截一一身支节
心能忍受无恚恨　　悲怜增广初不坏
以刀屠脍支节时　　菩萨即便生是念
汝若未得菩提处　　愿我莫证于涅槃
如是忍力最无上　　于无我忍安住故
是诸菩萨大名称　　无量那由劫修习
复过是数如恒沙　　犹未能得证菩提
于尔所时修佛行　　况复觉智何可说
不可思议亿劫说　　彼诸德号无穷尽
于无我忍善安住　　是大名称诸菩萨
若欲能知菩提者　　要当住于妙智聚
若修诸佛所说忍　　得胜菩提则不难

尔时佛告月光童子言。于过去广大久远无量无数不可思议过阿僧祇劫。尔时有佛。名无所有起如来应正遍知明行足善逝世间解无上士调御丈夫天人师佛世尊。出现于世。云何名为无所有起如来应正遍知。童子。是佛生时上升虚空。高七多罗树。行于七步而作是言。一切诸法悉无所有。一切诸法悉无所有。其音遍满三千大千世界。是时地神展转相告至于梵世。而作是言。是世界中有佛出世。号曰无所有起如来应正遍知。其初生时于虚空中行于七步。而作是言。一切诸法悉无所有。童子。以是因缘。其佛号曰无所有起。彼佛成正觉时。所有树木丛林药草皆出声言。一切诸法悉无所有。童子。时彼世界所出诸声皆亦说言。一切诸法悉无所有。童子。尔时无所有起如来所说法时。有一王子。名思惟大悲。形貌端正人所爱乐心行调柔。童子。尔时王子诣无所有起如来所。顶礼佛足右绕三匝退坐一面。

尔时无所有起如来。知彼思惟大悲王子深心所乐。即为说是一切诸法体性平等无戏论三昧。王子闻已得净信心。以家非家出家为道。剃除须发被服袈裟。既出家已。于此三昧读诵受持。广为他人分别显示。以此善根于二十劫不堕恶道。一一劫中值二亿佛。过二十劫已得成佛道。号曰善思义如来应正遍知明行足善逝世间解无上士调御丈夫天人师佛世尊。出现于世。

童子。汝当观此三昧有是威力。能令菩萨招致阿耨多罗三藐三菩提。童子。菩萨摩诃萨当安住深忍法中。云何菩萨摩诃萨能安住深忍。童子。菩萨摩诃萨应当如实观一切法犹如幻化如梦如野马如响如光影如水中月如虚空性。应如是知。童子。菩萨摩诃萨若如实观一切法如幻化如梦如野马如响如光影如水中月如虚空性者。是名菩萨摩诃萨安住深忍。若成就深忍菩萨。于染法不染。嗔法不嗔。痴法不痴。何以故。是菩萨不见于法亦无所得。不见染者不见染事不见染业。不见嗔者不见嗔事不见嗔业。不见痴者不见痴事不见痴业。菩萨摩诃萨于如是法。悉无所见亦无所得。谓若染若嗔若痴。是菩萨以无所见故。即无所染无嗔无痴。是菩萨如实无染无嗔无痴无颠倒心故。得名为定。名无戏论。名到彼岸。名为陆地。名到安隐。名到无畏。名为清凉。名为持戒。名为智者。名为慧者。名为福德。名为神足。名为忆念。名为持者。名黠慧者。名为去者。名惭愧者。名信义者。名头陀功德者。名不着女色者。名无染著者。名应供者。名漏尽者。名无烦恼自在者。名心解脱者。名慧解脱者。名调伏者。名曰大龙。名所作已办。名更无所作。名舍重担。名逮得己利。名尽诸有结。名依正教心善解脱。名到一切心自在岸。名为沙门。名婆罗门。名沐浴者。名已渡者。名明了者。名为闻者。名为佛子。名为释子。名除棘刺者。名度坑堑者。名拔毒箭者。名无热者。名无尘埃者。名为比丘无覆缠者。名为丈夫。名善丈夫。名胜丈夫。名大丈夫。名师子丈夫。名大龙丈夫。名牛王丈夫。名善调丈夫。名勇健丈夫。名荷负丈夫。名精进丈夫。名凶丈夫。名如花丈夫。名莲花丈夫。名分陀利丈夫。名调御丈夫。名月丈夫。名日丈夫。名作业丈夫。名两足中上。名尽智边。名多闻中胜。名已修梵行。名所作究竟。名一切恶不染。尔时世尊。说偈颂曰。

劫尽灾坏时　　世界荡然空
如前后亦尔　　喻诸法亦然
观世间起作　　悉住于水上
如下上亦尔　　诸法亦复然
如虚空无云　　忽然起阴曀
知从何所出　　诸法亦复然
如来涅槃后　　思想睹佛形
如初后亦尔　　诸法亦复然
犹如水聚沫　　暴流之所漂
观之无坚实　　诸法亦复然
如天雨水上　　各各有泡起
随生寻散灭　　诸法亦复然
譬如春日中　　晖光所焚炙
阳焰状如水　　诸法亦复然
如湿芭蕉树　　人折求其坚
内外不得实　　诸法亦复然
如幻作多身　　谓男女象马
是相非真实　　诸法亦复然
譬如有童女　　夜卧梦产子
生欣死忧戚　　诸法亦复然
如人梦行淫　　寤已无所见
愚爱终无得　　诸法亦复然
如净虚空月　　影现于清池
非月形入水　　诸法亦复然
如人自好喜　　执镜照其面
镜像不可得　　诸法亦复然
见野马如水　　愚者欲趣饮
无实可救渴　　诸法亦复然
如人在山谷　　歌哭言笑响
闻声不可得　　诸法亦复然
如牓教诸国　　善恶由之行
非言教至彼　　诸法亦复然
如人饮酒醉　　见地悉回转
其实未曾动　　诸法亦复然
缘起法无有　　无有更不有
分别有无者　　是则苦不灭
于有无分别　　净不净诤论
远离是二边　　智者住中道
观彼先际身　　于身无身想
若能如是知　　即是无为性
眼耳鼻无限　　舌身意亦然
于根分别者　　圣道则无用
于诸根无限　　体顽空无记
欲希涅槃乐　　应修圣道业
演说四念处　　愚者身证慢
身证则无慢　　能离诸慢故
演说于四禅　　愚谓得禅行
灭惑人无慢　　慧观断慢故
演说四真谛　　愚者谓见谛
见实则无慢　　世尊如是说
虽广读众经　　恃多闻毁禁
多闻非能救　　破戒地狱苦
自恃持戒慢　　而不学多闻
持戒报尽已　　还复受诸苦
多闻与持戒　　二俱不自恃
恃慢薄福人　　由是起众苦
慢为众苦本　　诸导师所说
有慢苦增长　　离之则苦灭
虽修世三昧　　而不离我想
其过还复起　　犹如优垤迦
若修彼无我　　于中生欣乐
是涅槃乐因　　非感世间法
如被众贼围　　为命欲逃避
无足不能走　　便为贼所杀
如是痴毁禁　　欲出离世间
无戒不堪去　　为老病死杀
如壮执刃贼　　劫掠害诸方
烦恼亦如是　　害众生善根
多人说阴空　　不知阴无我
若问阴有无　　颦蹙嗔言对
若知阴无我　　闻骂心不嗔
有或系属魔　　悟空无忿怒
如人患身痛　　多年苦逼恼
是病经时久　　求医欲治疗
是人数推访　　便遇得良师
医愍授好药　　汝服则令差
是人得妙药　　不服病不愈
非是医药咎　　当知病者过
于此法出家　　读诵道品教
行修不相应　　何能得解脱
诸法体性空　　佛子观是事
一切有悉空　　外道空少分
智不与愚竞　　勇猛应舍离
若骂不念报　　愚法汝勿嫌
智不愚往返　　善知其性习
虽复共相亲　　后必成怨嫉
智不与愚密　　知其志不坚
体性自破坏　　凡愚则无友
若问如法语　　毁戒者不欣
无因起嗔覆　　当知是愚人
愚者与愚合　　如粪与粪和
智智同一处　　犹二醍醐合
不观世间过　　因果不信入
于佛语无信　　在世被离坏
贫穷无财物　　不活求出家
我法出家已　　衣钵极悭着
彼近恶知识　　毁破我禁戒
不自观己行　　其心无安住
昼夜住非宜　　作恶无有厌
身心恒放逸　　口常说粗鄙
恒伺他愆过　　觅便向人说
自覆己瑕玼　　深是愚痴相
愚者贪嗜食　　不能知节量
因佛得饮食　　都无反报心
得上妙甘膳　　不应于其法
反为食所害　　如象食泥藕
种种上味馔　　智者虽食之
根寂静无贪　　如法简择餐
虽有聪智人　　慰愚问从来
于彼无亲恋　　但起悲愍心
智者恒利愚　　愚反为衰损
我见是过已　　独处空如鹿
智者见是过　　不与愚共俱
若与往来者　　失天况菩提
智者恒住悲　　住慈与喜合
常舍一切有　　修定证菩提
悟道除忧怖　　见人老死逼
于彼起悲愍　　发言合真义
若人知佛法　　离言说圣谛
若闻是法者　　得离食圣爱

童子。以是义故。欲得成就坚固行菩萨应如是学。何以故。童子。坚固行菩萨得阿耨多罗三藐三菩提。则为不难。何况此三昧也。尔时月光童子白佛言。希有世尊如来应正遍知。善能说此坚固之行。为入此三昧法。善说善建立一切菩萨所学。乃是一切如来行处。尚非声闻辟支佛地。何况外道。世尊。我今当住是坚固行。何以故。我欲如佛所学。我今欲学。我欲知彼阿耨多罗三藐三菩提故。我欲破坏于魔波旬及其眷属。我欲脱一切众生苦。唯愿如来及比丘僧并诸眷属。明受我请。为悲愍我故。如来尔时及比丘僧默然许受。月光童子明日请食为护彼故。时尔月光童子。既蒙如来许受供已。欢喜踊跃深自庆幸。即从坐起偏袒右臂。顶礼佛足右绕三匝辞退而去。

尔时月光童子。向王舍城还至家中。到已即于其夜严办种种无量无数胜味饮食。于王舍大城一切诸处。悉悬缯彩散种种花竖幢幡盖。烧众名香施诸帐幕。扫治街巷除却瓦砾。于四衢道洒令清净。散栴檀末杂宝遍布。复散种种花种种宝花。间错其地犹如彩画。又以无量种种庄严雕饰城巷。其城一切周遍已。有优钵罗花。拘物陀花。钵头摩花。分陀利花。于其家内。纯以牛头栴檀用涂其宅。以种种庄严张诸宝帐。为佛世尊设上味食。是时童子作如是等庄严城郭街巷舍宅。办诸供具一夜之中悉备足已。至明清旦。与八十那由他菩萨。阿逸多菩萨以为上首。其名曰观世音菩萨。大势至菩萨。香象菩萨。宝幢菩萨。难胜菩萨。文殊师利童子菩萨。勇健军菩萨。妙臂菩萨。宝花菩萨。不虚现菩萨。如是等菩萨摩诃萨。于余菩萨而为上首。与如是等大菩萨众前后围绕。出王舍大城往如来所。更整衣服。头面作礼。右绕三匝白佛言。世尊。食时既至所设已办。愿垂临顾入王舍城。至我室内哀受我供。

尔时世尊于中前时。着衣持钵。与大比丘满百千人菩萨摩诃萨。无量百千亿那由他。天龙夜叉乾闼婆阿修罗迦楼罗紧那罗摩睺罗伽等。无量百千而设供养。恭敬赞叹。佛大威力。佛大神足。佛大变现。佛大威仪。放百千万亿那由他光。作百千种伎乐。雨种种天花。为受月光童子供故入王舍城。佛以久集无量善根。以右千辐轮足蹑城门阃。时现种种神变未曾有事。诸佛如来若入城时。法皆如是现其神变。汝今善听当为汝说。佛入城时所有神德。说偈颂曰。

大仙入王城　　轮足蹑门阃
威力动大地　　众生咸欢喜
诸乏饮食者　　远离饥渴患
其身皆饱满　　由佛履阃故
聋盲喑哑辈　　贫穷薄福等
诸根悉全具　　由佛履阃故
阎罗界饿鬼　　食脓唾屎尿
悉得天味食　　由佛履阃故
诸山及宝山　　种种林花果
曲躬悉回向　　由佛履阃故
大海城邑聚　　地皆六种动
不逼恼众生　　由佛履阃故
人天鸠槃等　　欢喜住空中
为佛持宝盖　　发大菩提心
诸音乐不击　　自然出妙声
众人皆欢喜　　由佛履阃故
百千万亿树　　向佛具花果
无量天住空　　所设非人供
百千诸牛王　　兽王师子吼
象马悉归礼　　由佛履阃故
国中诸大王　　见十力世尊
导师胜妙色　　欢喜而顶礼
余人心喜赞　　或散诸妙花
合十指爪掌　　称佛为大悲
或散诸璎珞　　金锁磲臂印
或散师子条　　发大菩提心
女人奉金鬘　　又女散面花
或解金璎珞　　乳面手严具
或有散金花　　及诸严身具
虽舍无一心　　悕求诸佛道
城人布妙衣　　或复散顶珠
及散众宝网　　佛至城门故
若人病苦逼　　种种忧箭射
一切咸具乐　　导师威德故
拘翅罗鹦鹉　　孔雀频伽等
诸鸟住空中　　出和雅妙音
众鸟心欢喜　　出是妙音时
能灭修行者　　贪嗔痴烦恼
无量亿众生　　闻声得顺忍
为圣授彼记　　未来咸作佛
见佛十力身　　众生乐佛智
我云何得此　　佛知欲授记
佛一一毛孔　　放百千种光
遍照诸佛刹　　普眼入城故
障蔽于日明　　摩尼宝天火
余光悉不现　　佛入城门故
百千莲花敷　　出地千叶净
十力尊蹈上　　与众游城巷
道路无秽污　　纯以香泥涂
遍城烧妙香　　馨流甚可乐
巷陌甚严丽　　除去诸瓦砾
十力功德故　　具种种花香
百千恶夜叉　　见佛金色身
起大悲愍意　　净心归牟尼
诸天宫悉空　　皆共来观佛
在空雨众花　　佛入胜城时
若人以散花　　于人天师所
佛上成花盖　　庄严身端好
人天修罗等　　睹佛十力尊
心欢喜踊跃　　未曾有厌足
右有百千梵　　左帝释亦然
无数天在空　　恭敬三界尊
时佛现变已　　开示胜妙法
百千众闻者　　发大菩提心
相好花为身　　犹满虚空星
佛处王御路　　如净空圆月
如净摩尼宝　　离垢无瑕秽
十方放光明　　佛照刹亦然
诸天众围绕　　人尊入王城
足履地如画　　来入月光宅
城郭悉庄严　　百千亿幢幡
栴檀涂其地　　散花而庄严
佛在道行时　　发广悲愍心
口出无量光　　吐香而说法
睹佛身生乐　　得喜不思议
我等何时得　　法王胜供养
无量人发心　　我明亦请佛
怜愍救济者　　久远难值遇
或巷城却敌　　胜妙自庄严
办具诸花璎　　散佛为菩提
或胜瞻波鬘　　婆师目多伽
或复散缯彩　　发胜纯至心
或在家心净　　胜衣自庄严
以缯彩诸花　　散大比丘众
优钵罗花等　　复散妙金花
种种摩尼宝　　或散栴檀末
现诸希有事　　不可称计数
佛入城门时　　多人发道心
无烦热见谛　　善现善见天
阿迦尼离欲　　一切来观佛
密身及广果　　百那由他众
如摩尼光曜　　悉来瞻仰尊
净天子无数　　及诸少净天
无量净天子　　悉来观大仙
其少光天子　　及无量光天
光音天子等　　咸共来观佛
其梵辅天子　　并及梵众天
定藏大梵等　　皆来观世尊
他化天欢喜　　化乐天善心
兜率炎摩众　　三十三天王
四方四天王　　财主毗楼勒
恶眼提赖吒　　故来礼敬佛
大力夜叉王　　及眷属净心
并亲族在空　　雨诸天妙花
恒醉持鬘天　　执种种花鬘
并眷属心喜　　供养胜丈夫
百器足夜叉　　并妻及眷属
自击美音乐　　供养于如来
喜悦耽美歌　　谓紧那罗王
居在香山顶　　踊跃悉来集
婆稚睒婆利　　罗睺毗摩质
并余大威德　　而雨诸宝物
过无量罗刹　　多众而围绕
各持诸妙花　　恭敬而散佛
阿耨大龙王　　女善学音乐
击百种妙声　　诚心供养佛
耨龙五百子　　求广菩提智
与亲属围绕　　咸共无上尊
阿波罗龙王　　向佛而合掌
持龙胜真珠　　在空供养佛
目真陀龙王　　踊跃悉欢喜
散诸妙宝果　　净心而供养
彼起胜敬心　　念佛种种德
诸亲属围绕　　皆来赞叹佛
难陀跋难陀　　德叉黑瞿昙
与眷属诣佛　　屈膝礼善逝
伊罗钵龙王　　百眷属号泣
忆念迦葉佛　　厌恶此受生
我昔怀疑惑　　坏小芛兰叶
是故生难处　　不能知佛法
深厌此蛇身　　愿速舍龙趣
能知清凉法　　道场所得者
余多千龙王　　海龙摩那斯
持上妙龙衣　　来奉人中尊
调达掷佛石　　夜叉住空接
其名金毗罗　　恭敬在佛前
阿吒夜叉城　　空无大夜叉
诫约悉令集　　供养大仙尊
灰毛针夜叉　　阿吒婆可畏
雪山婆多山　　驴夜叉归佛
种种异类身　　被服甚可畏
多那由他鬼　　持吉物奉佛
食海金翅鸟　　变形婆罗门
宝冠自庄严　　住空而礼佛
阎浮所有城　　一切大林天
与城神俱来　　供养世间解
无量林天至　　并诸树神等
及一切河神　　集诣法王所
山峰岩岭神　　堆阜天亦至
泉池沼神等　　共海神喜到
天人修罗鬼　　迦楼鸠槃等
饿鬼富单那　　悉来供养佛
诸天修罗众　　离慢咸供养
见佛入王城　　观之无厌足
过修菩萨行　　供养曾世尊
彼作是净业　　众生观无厌
须弥轮山等　　及阎浮诸山
不能为障蔽　　诸佛照刹光
此娑婆诸海　　土地悉平正
佛刹普皆遍　　散众花悉满
百千种光明　　法王足下放
地狱尽清凉　　除苦获安乐
十力为说法　　天人得眼净
无量百千众　　于佛道决定
无等等入城　　现作是神变
无量百千劫　　佛说尚难尽
如是胜德聚　　牛王度彼岸
一切德究竟　　顶礼佛福田

尔时世尊。与诸比丘前后围绕。往诣月光童子住处。坐所敷坐。诸比丘僧次第而坐。

尔时月光童子。知佛菩萨比丘坐已。自手赍持多种美食。所谓佉禅尼蒲禅尼梨呵那诸沙尼等。又持浆饮以百味食。充足如来及以大众。既充足已欢喜踊跃深自庆遇。佛及大众饭食讫已。却钵澡手。以万亿价宝衣奉上如来。比丘众随上中下次第。各以上中下三衣次第施之。

尔时月光童子。于佛及僧施衣物已。偏袒右肩右膝着地。合掌作礼住于佛前默念说偈。而问世尊。

菩萨智者行何行　　常能解知诸法性
云何能入所作业　　惟愿导师为我说
云何能得于宿命　　云何不复处胞胎
云何能得不坏众　　何故而得无量辩
无上定慧两足尊　　如我所问愿记说
知诸众生心所行　　于一切法无有疑
佛知一切法体性　　离言语法以言说
如师子吼摧野干　　佛降异道亦如是
知诸众生之所行　　通达诸法到彼岸
无碍智慧净境界　　惟愿法王为我说
知于过去未来世　　及今现在亦悉了
三世无碍智堪能　　是故我问释师子
一切三世诸佛法　　法王世尊悉能知
于法体性善觉悟　　是故我问大智海
能离一切诸法过　　已能断于心秽故
剪除一切痴秽结　　愿佛为说菩提行
而佛所得诸法相　　如所得相为我说
我闻如是法相已　　依所闻相行菩提
众生行相多差别　　我作何行能解入
愿为我说入行法　　我得闻已则能知
一切诸法各差别　　其体空寂性远离
菩萨云何能现证　　愿为我说是法母
于一切法到彼岸　　言说法句已修学
己自无疑除他疑　　为我显示佛菩萨
