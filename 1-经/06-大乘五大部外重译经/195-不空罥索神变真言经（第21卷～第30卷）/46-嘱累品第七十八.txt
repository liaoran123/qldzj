
复谓执金刚秘密主菩萨摩诃萨言。是不空广大明王央俱舍真言。不空大可畏明王央俱舍真言。不空清净莲华明王央俱舍真言。各自互作一切法故。不以余真言令相共助。持是法者勿念妄语。嬉戏绮语杂离间语悭贪嫉妒嗔恚忿恼。举他过恶说道三乘三宝。互相是非尽不应作。但修是法于一切时。随力所办香华净水长作供养。能令不空布施波罗蜜多速疾圆满。恒于一切受想行识。守持一切清净禁戒能令不空净戒波罗蜜多速疾圆满。于一切事修行安忍。能令不空安忍波罗蜜多速疾圆满。于一切时修行精进。能令不空精进波罗蜜多速疾圆满。于一切境修治静虑。能令不空静虑波罗蜜多速疾圆满。观一切法思修正慧。能令不空般若波罗蜜多速疾圆满。于一切时虔敬三宝。心行正道言不谀谄。遵奉一切陀罗尼真言之门。乐敬一切佛像菩萨像金刚神像。于诸有情发大悲心。乐行六度为诸有情。受持读诵恭敬供养此不空罥索神变真言经三昧耶。句逗分明。应自书写教他书写。瞫自通解教理文义。亦复教他解释文义。莫令断绝此大真实不空罥索心王广大解脱莲华坛印三昧耶。此法常为一切菩萨摩诃萨。合掌恭敬顶礼护持。此法亦是一切如来种族通用秘密大曼拏罗印藏三昧耶处。亦是一切有情趣大菩提出生死处。亦是观世音菩萨最极甚深秘密法藏处。

尔时观世音菩萨摩诃萨。说是经已。尔时释迦牟尼如来。及十方九十九殑伽沙俱胝那庾多百千一切如来应正等觉。赞观世音菩萨摩诃萨言。善哉善哉大悲者。能善说此不空罥索心王陀罗尼真言。深妙章句种种之法。当与有情作大光明破诸闇障。为最不空如意宝聚。作大利乐开发菩提。我等诸佛亦常赞叹宣说流布。尔时会中九十九亿俱胝那庾多百千菩萨摩诃萨众。执金刚秘密主菩萨摩诃萨而为上首。俱从坐起绕佛三匝退坐一面合掌向佛。同以偈赞观世音菩萨摩诃萨曰。

大慈净妙身　　光溥现众色
清净犹莲华　　神通具严饰
慈善力庄严　　相好尽圆满
光明无与等　　明踰众月轮
梵音甚清彻　　震吼大悲门
备显诸神变　　超胜迦陵频
种种道化相　　具等净无垢
大智踰众日　　功德等虚空
放光满十方　　佛会皆供养
爱染烬无余　　法炬轮三趣
济拔诸有情　　现在未来者
为说不空法　　种种真言门
复是牟尼尊　　殑伽一切佛
毗卢遮那佛　　印持神通力
不空寂静法　　能现甘露义
道化甘露城　　令受菩提乐
常于大苦海　　解脱诸有苦
皆获无畏乐　　升住安隐道
德海常深广　　譬喻莫能知
三界起大悲　　精恳常无息
不空功德海　　悲利无边际
书持之功德　　佛演佛智力
设于多劫中　　莫能知少分
我等如是赞　　如海之渧水
我之众菩萨　　总敬不空法
常随安隐住　　解脱真言门
等与大悲者　　不空心法中
随方兴流处　　同助持宣说

尔时一切种族曼拏罗神。及无量百千诸真言仙神。大梵天帝释天。那罗延天伊首罗天。摩醯首罗天。无量百千净居天焰摩王水天。日天月天星天风天火天四天王天。乃至三十三天诸真言女仙。无量百千龙神药叉罗刹阿修罗乾闼婆蘖鲁茶紧那罗摩呼罗伽人非人等。闻是法已欢喜踊跃。一时而起合掌顶礼。绕佛三匝却住一面。曲躬而立瞻仰如来目不暂舍。一时偈赞观世音菩萨摩诃萨曰。

大智牟尼尊　　殑伽俱胝佛
毗卢遮那佛　　同以大神通
胜智之法印　　加持大悲尊
大悲摩诃萨　　大乐不空法
最胜陀罗尼　　种种之神变
坛印三摩地　　复是大悲尊
种种实法行　　慈善之根力
然大不空炬　　常轮三有海
拔济诸有情　　不空真实地
不空真实城　　安处无上道
我等誓护持　　大悲观世音
大悲为甲胄　　轮还诸欲海
我等誓护持　　不空真言坛
资粮菩提满　　常住满世间
我等誓护持　　不空奋怒王
折伏三界魔　　由伏诸魔论
我等誓护持　　不空罥索经
一切真言等　　胜妙三昧门
流布满世间　　不令暂隐没
我等誓护持　　赡部洲当来
随在方国邑　　苾刍苾刍尼
族姓诸男女　　受持此经者
不随魔业行　　伏断诸烦恼
依法如法持　　我等誓护持
诸佛陀罗尼　　种种神通法
解脱乘三昧　　无量总持门
皆于此经显　　由此不思议
我等誓书写　　受持为众说

尔时释迦牟尼如来。见诸菩萨人天大众。欢喜踊跃一时偈赞观世音菩萨摩诃萨不空罥索神变真言经。流通拥护乐自书持。诰言。善哉善哉汝等能守观世音菩萨摩诃萨不空罥索神变真言经。久住世间虔诚流布。遍赡部洲随诸方处。无令散灭隐没于地如是敬护即当皆得无量功德福聚之门。说不可尽。若苾刍苾刍尼族姓男族姓女。受持读诵书写流通。为他解释所感功德皆亦如是。以斯义故汝之大众。应勤修习随方拥护。尔时大众得佛教诰欢喜信受顶戴奉行。
