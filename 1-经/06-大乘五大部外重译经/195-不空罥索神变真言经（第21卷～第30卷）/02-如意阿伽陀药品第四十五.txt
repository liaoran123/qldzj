
世尊复有不空王神通解脱心陀罗尼真言曼拏罗三昧耶如意摩尼阿伽陀药成就三昧耶。所修诸法皆不空过。能治蛊毒毒药毒虫种种病苦王难贼难虎狼等难。水火刀杖皆不相害。人民致敬。怨敌诤论而皆得胜。寿命长远无诸中夭。大梵天帝释天那罗延天大自在天。四天王天一切天龙八部眷属常皆拥护。一切诸佛观察加祐。一切罪障灾怪恶梦。种种疫疾皆令除灭。药住方处一踰膳那成大界护。所有诸魔毗那夜迦。种种鬼神悉皆驰散。观世音菩萨加被进给不空悉地。佩是药者。一切鬼神魔众人等皆不能害。成此药者。应常清净如法受持神通解脱心陀罗尼真言坛印三昧耶。乃得尽斯赡部洲寿。财宝丰盈人所相敬。欢喜置信众所称誉。而说颂曰。

白栴檀香多誐啰　　塞毕[口*栗]迦青木香
翳攞婆噜丁香皮　　树上癣皮甘松香
若么迦药翳罗药　　白香附子茆香根
青优钵罗华胡椒　　毕唎阳愚莲华须
形俣钵怛啰荜茇　　播哩闭攞嚩干姜
夜合华等量都等　　精洁择治和合治
奋怒王真言加持　　龙脑麝香量都数
二十一中等四分　　奋怒王真言加持
加持雨水和合治　　以心真言捻丸药
丸如酸枣银合盛　　合是药时闲净处
白月八日净治地　　作四肘坛开四门
幖帜宝界当中画　　一百八叶宝莲华
台上二手腕相着　　磔开十指如开莲
绕手指上火光焰　　一一叶上金刚杵
火光光焰周围绕　　四面模画开莲华
台上置诸器仗印　　印印上出火光焰
四门莲台如意珠　　罥索印相遍围绕
四角莲台如意瓶　　口出妙好花枝叶
金刚杵头瓶中出　　置不空王观世音
一切幡华阏伽瓶　　香水香花三白食
涂香末香酥油灯　　如法敷设献供养
白栴檀香沉水香　　长时烧焯献一切
大莲华台手印上　　置于药合便加持
作斯法者净沐浴　　加以涂香莹严体
着净衣服食白食　　于诸有情发悲心
东门烧香观置礼　　召请结界并赞叹
忏悔发愿端趺坐　　每时轮印勤加护
诵念神通解脱心　　陀罗真言心真言
加持药上二七遍　　奋怒王真言七遍
昼夜六时法不间　　依法式持仪必已
观世音像并药上　　一时放光悉明彻
是即成就无胜宝　　其药坛内便阴干

世尊如是得斯相已佩兹药者。则得解除十恶五逆一切灾障。得大善根福蕴增长。一切如来加祐拥护。一切菩萨摩诃萨观视赞叹。一切种族真言明仙同共顶礼。一切天龙皆同护持。是药能摄如是福者。皆由不空王观世音菩萨神通威力。通化如是。又证一切如来陀罗尼真言坛印三昧耶。当为六十二殑伽沙俱胝那庾多百千如来应正等觉之所灌顶此药名大无胜宝阿伽陀首。所有诸法悉无过者。亦如观世音而祐护故。其佩药人常净澡浴着净衣服。心所愿法皆悉圆满。若常晨朝诵神通解脱心陀罗尼真言。加持此药而服饵者。得身意语智慧清净。证持一切不空如来秘密种族陀罗尼真言坛印大三昧耶观世音菩萨大幻化三昧耶。寿命无夭。当证不空大真言仙。发变如螺身肤光洁。如盛年者寿延十劫。若药涂身。鬼神见者身分璺裂。怖散驰走百踰膳那。复得除灭无间重罪。一切恶梦种种灾横。国王大臣百官僚佐。大婆罗门一切人民。见皆欢喜致敬供养。若患毒药毒虫蛊毒。一切风疥湿癣恶疮。疔肿癞疾癫病疟病之者。以药涂服皆得除差。亦复不为一切鬼神水火虎狼。种种灾横互相娆害。若常清净如法护持以药涂服。所作诸法皆得愿成。

复有不空王神通解脱心陀罗尼真言莲花观曼拏罗三昧耶阿伽陀药三昧耶。是诸如来毗卢遮那如来世间自在光如来。摩诃摩尼悉地之药。是九十九殑伽沙俱胝那庾多百千如来同共赞说。观世音菩萨而常顶戴。又是阿弥陀如来摩诃宝幢悉地三昧耶。又是一切如来秘密会通心陀罗尼真言坛印三昧耶。佩戴药者当得三世殑伽沙俱胝那庾多百千如来受记福蕴。除灭十恶五逆四重等罪种种灾疾。当得证住十不动地。当如佩佛舍利制多。当观世音手摩其头。灭诸忧悲八难大怖。当于净土莲花化生。次得转生爱乐世界。常得睹见不动如来。福如须弥智慧如海。诸恶障碍毗那夜迦惧不亲近。世间人民致敬爱乐。一切诸天四天王众乐为拥护。寝常梦见补陀落山七宝宫殿。观世音菩萨演此不空王心陀罗尼真言解脱莲花曼拏罗印三昧耶一切会众。是故智者常应如法戴佩是药。则身不为毒药毒虫之所损害。军阵斗诤一切言论人皆和伏而说偈曰。

以红莲华沉水香　　优钵罗华夜合华
白栴檀香牛膝根　　娜弭噜药茅香根
上[名*夜](名夜反)[起-巳+乞]啰那佉药　　上迦娜迦叵罗药
上旃檀娜叵罗药　　莲荷子穰树上癣
曼尔瑟詑素迦哩　　沫迦胝药惹耶药
弭惹耶药米娜药　　上播哩闭攞缚药
干驮啰娑香弭啰　　惹莫迦香小卑香
多誐啰香姥娑药　　阿靺亸迦青木香
上零陵香丁香皮　　迦碱(知监反)皤啰白芥子
毕哩阳愚毕[口*栗]迦　　翳啰麝香郁金香
竹黄雄黄甘松香　　苏曼那花天门冬
萨跛讫使白胡椒　　瞻卜迦华茴香子
上龙脑香龙花须　　如是药量数等分
精洁择治坛内合　　真言加持和合治
以白栴檀浓香水　　销治石蜜量药分
炼治金粉十二分　　真言加持当和合
重复加持杵千杵　　药丸丸如酸枣量
盛银合中帛覆上　　如法敷置观音前
当以神通解脱心　　陀罗真言心真言
加持其药百八遍　　奋怒王心真密言
加持其药三七遍　　又复加持白芥子
并加持水洒药上　　白月一日闲静处
净治五肘坛地量　　端界阶道为二院
内院当总画海水　　中置七宝开莲花
台出二手腕相着　　捧如意珠绕光焰
四面当置敷莲花　　台出观音头冠髻
面熙三目绕光焰　　四角模画开莲花
一一台上依法置　　羯磨金刚杵印相
并置七宝罥索印　　一一印上绕光焰
外院四面周匝置　　开敷莲华具须蕊
上有如意宝珠印　　绕出珠光火焰光
东门台置莲花鬘　　南门台置罥索印
西门台置金刚杵　　北门台置三叉戟
四角台上出二手　　捧大宝珠绕火焰
建金刚杵宝界道　　置不空王观世音
幡华庄严严界护　　药器置莲当像前
当诵神通解脱心　　陀罗真言心真言
奋怒王心真密言　　加持护药光药威
重复加持白芥子　　并加持水护药上
一切果子三白食　　香华香水酥油灯
如法敷献依时节　　白栴檀香沉水香
烧焯供养诸贤圣　　真言者常出入浴
着净衣服食白食　　每时坛东如法坐
诵持神通解脱心　　陀罗真言心真言
奋怒王心真密言　　加持药中放大光
真言者见光现时　　当以右手执药器
高声迅诵心真言　　一千八遍而便证
不空清净神通变　　广大庄严三昧王
俱胝百千真言仙　　一时致敬侍围绕
游往一切刹土中　　种种神龙宫殿住
证解一切如来佛　　种族印相三昧耶
常得礼事诸如来　　合掌敬礼而问道
听诵不空罥索心　　王陀罗尼三昧耶
而便增踰世间寿　　住七十二百千劫
游行常得不空王　　神通解脱宝莲引
念念证诸陀罗尼　　种种悉地三昧耶

世尊此药神通。等于如来出世成就世间之法。其药置坛护祐阴干。若有佩者。如佩诸佛舍利制多。亦如观世音亲守护持。灭诸重障。当舍命后往于净土。住不退地莲花化生。以斯三昧持真言者。应常正见。精进尽舍内身头目手足骨肉筋髓。施上和尚阇梨。求觅此法专勤修行。何况外财种种珍宝。谷帛衣服卧具汤药。为此不空王神通解脱心陀罗尼真言坛印三昧耶。而不舍之常依师所求修学耶。何以故此经能与末世一切有情。作大佛事示行正业精进解脱三昧耶道。舍是身后。更不漂沦三界瀑海。直至无上正等菩提。
