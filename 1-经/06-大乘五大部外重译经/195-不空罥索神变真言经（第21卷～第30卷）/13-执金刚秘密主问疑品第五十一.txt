
尔时执金刚秘密主菩萨摩诃萨。于自宫中乃与无量诸大真言仙王。前后围绕。端坐观察思惟此法。诰诸仙言。彼观世音菩萨摩诃萨。说此不空罥索心王陀罗尼真言广大解脱莲华曼拏罗印三昧耶。乃是一切菩萨摩诃萨。共所合掌恭敬顶礼修治之处。极为甚深秘密法藏。我及梵释一切诸天诸真言。仙一切魔众沙门婆罗门人非人等。尽皆迷惑非意思伺非度所测。此法广大极为甚深难解难入。如是不空罥索心王陀罗尼真言广大解脱莲华曼拏罗印像三昧耶无量无数。已于佛前大众中说等如大海。云何得入此大法海三昧耶门。修学受持。我等犹如芥子击动苏弥卢山。云何得动。如以十方一切微尘诸佛刹土。内芥子中。云何得入。若复有人乐欲书写受持读诵听闻修者。先不承事恭敬供养十方过现一切刹土殑伽沙俱胝那庾多百千诸佛。一切深法读诵听闻。何由得解此不空罥索心王陀罗尼真言广大解脱莲华檀印三昧耶。是一切菩萨摩诃萨。共所合掌恭敬顶礼赞叹受持读诵修习。大秘密三昧耶。得解脱处。非我修法。由是迷惑。难解难入此大甚深秘密三昧耶。又复有人受持一切诸佛法教。证于出世最甚深法善巧智慧。于此法中勇猛精进信解受持。读诵听闻犹不得了。何况今世当世。苾刍苾刍尼族姓男族姓女。受持读诵听闻修习此不空罥索心王陀罗尼真言广大解脱莲华檀印三昧耶种种神通。求成就者。当云何成。我诸菩萨梵释诸天。一切诸众。有此疑惑事须问佛为解众所心之疑惑。当令有情修治成就得满诸愿。

尔时执金刚秘密主菩萨摩诃萨。当敕无量俱胝百千诸大真言仙王大众。各以无量神通威力。饰持种种幢幡宝盖。真珠网缦杂宝华鬘。天妙衣服水陆诸华。天诸末香涂香烧香。天诸伎乐头冠缨珞。七宝绦襻钗珰环钏。一切色相摩尼宝珠。前后围绕。执金刚秘密主菩萨摩诃萨而为上首。发宫殿中作大神通。以此不空罥索心王陀罗尼真言三昧耶神通威力。从空来至补陀洛山观世音菩萨摩诃萨宝宫殿中。不空罥索心王陀罗尼真言广大解脱莲华曼拏罗印三昧耶会上。正于如来大众中下。则便佛前恭敬作礼。各以所持种种供具作大供养。右绕如来数百千匝。却退一面重礼佛足。往观世音菩萨摩诃萨前。一时顶礼菩萨双足。复作种种广大供养。右绕七匝及遍周匝。广大供养一切菩萨摩诃萨大曼拏罗神。并会大众。尔时执金刚秘密主菩萨摩诃萨。与诸仙众便于观世音菩萨摩诃萨前。嬐然一面整理衣服。合掌恭敬靖默瞻仰。于须臾间执金刚秘密主菩萨摩诃萨。轮弄持杵步如师子往诣佛前。又复顶礼右绕三匝却退一面。长跪叉手前白佛言。世尊彼观世音菩萨摩诃萨。说此不空罥索心王陀罗尼真言广大解脱莲华曼拏罗印三昧耶。乃是一切菩萨摩诃萨共所合掌恭敬顶礼修治之处。极为甚深难解难入。踰过大海苏弥卢山。不可动摇。特奇希有难为受持读诵修习。此法中有无量无边陀罗尼真言。广大解脱莲华曼拏罗印三昧耶像成就之法。无量如来现神通法。无量不空王观世音菩萨摩诃萨。所有受持读诵修习成就神通变现之法。世尊我及一切菩萨摩诃萨。梵释诸天一切诸众皆当疑惑。云何受持读诵听闻修习。云何令得成就是法。一一陀罗尼真言曼拏罗印像三昧耶。所供养法各别。皆有无量无边三昧耶门。云何令于现在未来苾刍苾刍尼族姓男族姓女。信解受持读诵修习。心不散缘心不迷惑。依何法门而得成就。惟愿如来为令解释断诸疑惑。

尔时释迦牟尼如来。谓执金刚秘密主菩萨摩诃萨言。如是如是。此法具有种种秘密轮摄如来陀罗尼真言之行成就法门。若有最上成就斯者。则得无量大智海生。获大成就。无量广大六波罗蜜多福蕴善根成就相应。

尔时执金刚秘密主菩萨摩诃萨。复白佛言世尊。何者名得最上成就。云何以此成就得诸成就。尔时如来谓执金刚秘密主菩萨摩诃萨言。若有苾刍苾刍尼族姓男族姓女。有少宿植真菩提心善根种子如芥子者。彼人则得最胜成就。如是真实菩提心人。随其力办当作金铜舍利制多。于制多中置佛舍利。恒常精进。日日当以种种香水。如法灌浴舍利制多。置于坛内。并置此经。常以种种华香供养。受持读诵听闻修习。令不间断。则得最上成就之法。所作诸法尽皆成办。以是受持供养功德。日日则当承事供养九十九殑伽沙俱胝那庾多百千佛所种诸善根。复得此诸如来受记加被护念赞叹。无量方便善根成熟。复得一切菩萨摩诃萨。共所修治恭敬顶礼。无量不空罥索心王陀罗尼真言广大解脱莲华曼拏罗印三昧耶。无量不空广大明王真言曼拏罗印三昧耶处皆获成就。斯人由此受持供养舍利之福。即身现前获得无量功德称叹得大成就。执金刚秘密主。我虽此说犹未了矣。汝应复往观世音前具所陈问。彼复为汝重更宣说。

尔时执金刚秘密主菩萨摩诃萨。欢喜踊跃顶礼佛足。往观世音菩萨摩诃萨前。合掌顶礼右绕三匝。于一面立欢喜微笑。轮弄持杵瞻仰菩萨目不暂舍。尔时观世音菩萨摩诃萨。诰执金刚秘密主菩萨摩诃萨。言仁者瞻我请求何愿。我当相为一一解释令所愿满。

尔时执金刚秘密主菩萨摩诃萨。即白观世音菩萨摩诃萨言。此不空罥索心王陀罗尼真言。广大解脱莲华曼拏罗印三昧耶。乃是一切菩萨摩诃萨共所恭敬顶礼学处。深广无量难解难入。是法中有无量种陀罗尼真言广大解脱莲华曼拏罗印像三昧耶。极为甚深。广大无量踰过大海苏弥卢山。等如虚空无有限量。此法广大从何出生。云何受持读诵听闻修习。云何尽得一一解了。云何了知证法成就。云何大法而得成就云何地成就广大解脱莲华曼拏罗印三昧耶。何者为先何者为中何者为后。是中无量陀罗尼真言。各有无量坛印法则。应云何作云何证解。惟愿圣者为我解说除断众疑。解此法中无量陀罗尼真言坛印像法。一切受持得大成就。

尔时观世音菩萨摩诃萨。诰执金刚秘密主菩萨摩诃萨言。仁者智慧甚为速辩。何故久已乃发斯问。谛听谛听我即相为。一一解释断诸疑网。譬如十方一切佛刹所有三世一切如来。种种形相相好光明。种种寿命种种宝师子座。种种法会种种法门。诸大神通说种种法。种种调伏一切菩萨摩诃萨独觉声闻一切天龙八部人非人等。而与授记。一一名相而虽差别。然是十方一切诸佛刹土。三世一切如来。一一法身报身化身形相寿命。坐师子座转大法轮。说种种法而出现者。尽皆同一法身报身化身。相好光明一大乘法。示现神通种种出现。转大法轮应化有情。执金刚秘密主菩萨摩诃萨。此不空罥索心王一切陀罗尼真言。真实广大解脱莲华坛印三昧耶。亦同其一。我常以此不空罥索心王大幻化三昧耶力。示现种种神通色法。诸形相像相好光明。随上中下说法调伏一切有情。皆令圆满一切意乐所求愿者。皆由此一不空罥索心王大幻化三昧耶力。示现一切大福德蕴。成熟善根。复现一切如来忆念境界相应。复现一切菩萨摩诃萨种种神通境界相应。复现一切清净陀罗尼三摩地勇猛三摩地。金刚轮三摩地幢钏三摩地。破诸诤论三摩地观察三摩地。神变三摩地放光三摩地。离爱三摩地力严三摩地。法观察三摩地宝印手三摩地。清净光三摩地毗卢遮那藏三摩地。日光三摩地宝藏三摩地。月藏三摩地观察光三摩地。法炬三摩地一切如来观察顶三摩地。神通溥遍严三摩地火炬三摩地。祢楞惹那三摩地不退转相三摩地。满月三摩地善住三摩地。善觉三摩地行清净三摩地。日观三摩地离垢三摩地。溥印三摩地溥遍坛清净三摩地。相印观三摩地。溥圆清净三摩地。莲华严三摩地不空观三摩地。不空清净三摩地不空神变三摩地。不空安慰广大宝三摩地臂钏三摩地。臂钏幢三摩地一切幢钏三摩地。离一切障三摩地不空钩三摩地。莲华钩三摩地清净钩三摩地。不空钩摄受三摩地不空光钩三摩地。威德观察三摩地清净处三摩地。分明观三摩地周遍圆满三摩地。执金刚秘密主菩萨摩诃萨。是五十二三摩地。与诸三摩地而为上首。一一各有无量殑伽沙俱胝那庾多百千仆从三摩地。此五十二三摩地。皆是不空罥索秘密心王陀罗尼真言。广大解脱莲华坛印三昧耶。大幻化神通力加持出现胜相相应。若有有情。信解受持读诵修习此不空罥索心王陀罗尼真言广大解脱莲华坛印三昧耶者。当依一切如来金刚身语心印金刚法门。入金刚定无动无坏。昼夜六时以大悲心。如法诵持是不空罥索心王陀罗尼真言常数不阙。应知此人则得证解如是三摩地。复得不空广大神通成就。不空见诸佛相成就。不空陀罗尼真言三昧耶积聚功德福蕴成就。不空如来神通境界变化成就。不空菩萨心境界神变成就。不空如来大神通变化加持成就。不空六波罗蜜多圆满相应成就。不空坐菩提场转大法轮成就。不空不退地住成就。不空智照溥遍光成就。不空最胜清净甚深般若波罗蜜多增长菩提成就。不空十波罗蜜多圆满相应成就。不空恭敬供养一切如来相应成就。执金刚秘密主菩萨摩诃萨。以是三摩地神通妙义。我则意正广令宣说此不空罥索心王陀罗尼真言。广大解脱莲华坛印三昧耶名。不空罥索心王陀罗尼真言三昧耶。云何使得受持之者。心神迷惑令复散乱。若疑此法难解难入。难为受持无有是处。执金刚秘密主菩萨摩诃萨。十方所有一切刹土。一切如来一切不空大智道智。皆是此不空罥索心王陀罗尼真言三昧耶智慧名字。一切菩萨摩诃萨一切不空大智道智。亦是此不空罥索心王陀罗尼真言三昧耶智慧名字。一切观世音种族幻化三昧耶。亦是此不空罥索心王陀罗尼真言三昧耶智慧名字。我所一切神通幻化三昧耶。亦是此不空罥索心王陀罗尼真言三昧耶智慧名字。执金刚秘密主菩萨摩诃萨智慧。即是不空罥索心王陀罗尼真言三昧耶。不空罥索心王陀罗尼真言三昧耶。即是智慧。不空罥索心王陀罗尼真言三昧耶。即是一切佛心三昧耶。一切佛心三昧耶。即是不空罥索心王陀罗尼真言三昧耶。不空罥索心王陀罗尼真言三昧耶。即是我心。我心即是不空罥索心王陀罗尼真言三昧耶。若我一切心所思惟愿求一切甚深秘密广大法者。即便以此不空罥索心王陀罗尼真言智慧一时摄来。执金刚秘密主菩萨摩诃萨。是故我今说此。名不空罥索心王陀罗尼真言。广大解脱莲华坛印三摩地。若有有情得证之者。云何使心迷惑散乱。仁于此法发斯疑惑。作如是问无有是处。执金刚秘密主菩萨摩诃萨。此受持者以此陀罗尼力。复证此不空罥索心王陀罗尼真言广大解脱莲华曼拏罗印三昧耶中。无量不空陀罗尼。皆悉现前一一解了。所谓不空海智陀罗尼不空钩陀罗尼。不空莲华钩陀罗尼不空善住陀罗尼。不空卢舍那藏陀罗尼不空清净毗卢遮那藏陀罗尼。不空清净莲华陀罗尼不空光明影陀罗尼。不空如意宝幢陀罗尼不空光明神变陀罗尼。不空印陀罗尼不空金刚陀罗尼。不空悉地陀罗尼不空安住陀罗尼。不空广大光明陀罗尼不空清净光陀罗尼不空遍觉陀罗尼不空光焰印陀罗尼。不空日月藏陀罗尼不空一切如来秘密菩提道场陀罗尼。执金刚秘密主菩萨摩诃萨此受持者证获如是陀罗尼者。则得一切菩萨摩诃萨。共所合掌恭敬顶礼修治。一切不空罥索心王陀罗尼真言广大解脱莲华坛印三昧耶而皆现前。以斯陀罗尼力。则得一切不空智印秘密法门最上妙定。心不迷惑心不失念。心不下行下见下智。心不痴乱心不怖惧。心不动摇心不嫉妒。心不悭贪心不障惑。心无罪垢心无世间生死涅槃诸恶觉观。常令慧心显现明照。犹如无量百千日轮清净法界。亦如大海广深无际。踰过众流。执金刚秘密主菩萨摩诃萨。获得如是无量广大积聚功德。不空罥索心王陀罗尼真言。云何使心迷惑失念。此受持者复得旖暮伽王无量无数清净色受想行识法。清净眼耳鼻舌身意法。清净色声香味触法法。清净一切法界法。执金刚秘密主菩萨摩诃萨。以实清净真菩提心。信解受持读诵修习此不空罥索心王陀罗尼。真言三昧耶者。证得如是清净之法。云何心神而有迷乱。执金刚秘密主菩萨摩诃萨。且待须臾。我欲佛前现此一切菩萨摩诃萨。共所合掌恭敬顶礼。一切不空罥索心王陀罗尼真言。广大解脱莲华坛印三昧耶。种种神通威德相状。尔时执金刚秘密主菩萨摩诃萨。闻断不空王庄严功德大神通法已。适然欢喜解心踊跃。叹未曾有断诸疑结。解心清净解法清净。心不疑惑此一切菩萨摩诃萨。共所合掌恭敬顶礼。一切不空罥索心王陀罗尼真言。广大解脱莲华坛印三昧耶处。

尔时执金刚秘密主菩萨摩诃萨。便以溥遍清净光大摩尼宝。奉上供养观世音菩萨摩诃萨已。合掌顶礼恭敬赞叹。右绕三匝便诣佛前。退坐一面欢喜踊跃。合掌恭敬瞻仰如来。

尔时观世音菩萨摩诃萨。以大悲心当为度脱一切有情。欢喜受持溥遍清净光大摩尼宝。便以此宝掷置空中。展转供养十方诸佛。掷是宝时十方刹土三千大千世界。六返大动放无量光。一时溥照。上至阿迦尼吒天下至阿毗地狱。其光明踰俱胝百千日初出光。以光神力。此赡部洲三涂六趣一切有情。遇斯光者皆得解脱种种罪苦。当舍命后便往净土莲华化生。具众相好而自庄严。十方地狱为光照时。变成清净莲华之池。是中有情皆尽解脱。火汤地狱为斯光照。即现变成清凉水池。是中有情皆尽解脱。寒冰地狱为斯光照。即现变成温暖水池。是中有情皆尽解脱。傍生一切有情之类。为斯光照便则舍命。往兜率陀天而即受生。一切牢狱系闭有情。为斯光照。则得扭械枷锁灾难一时解脱。一切盲聋喑哑跛躄。病苦有情为斯光照。一时皆得见色闻声解语能行病痼除差。如是一切不完具者。皆悉具足。一切卉水药草丛林。百谷苗稼甘蔗蒲桃。为斯光照悉皆滋茂华实繁多。光照十方一切佛土各九十九殑伽沙俱胝那庾多百千如来应正等觉。随诸如来一一现大光明宝帐。方正广博种种庄严。时诸如来各各帐中坐师子座。各以无量菩萨摩诃萨大众。前后围绕如法而坐。于虚空中。叆叇弥雨种种色宝妙庄严具海云。种种末香涂香烧香海云。种种宝幢幡盖海云。种种莲华拘物头华。芬陀利华钵头摩华。优钵罗华婆利师迦华。瞻卜迦华阿底目多迦华。阿叔迦华波吒罗华。青莲华迦昙婆华。曼陀罗华摩诃曼陀罗华海云。一切诸天种种妓乐不鼓和鸣海云。周遍供养彼诸一一如来大众。我此释迦牟尼如来。亦现光明大宝帐中坐师子座。是会无量菩萨摩诃萨大众。前后围绕如法而坐。其帐广博方正四角。纯以无量众宝严饰。种种光明间错交映。以诸半月满月宝铎金铃。天衣幡盖真珠罗网。四面悬列帐诸角上。天妙杂拂具庄严之。于虚空中。叆叇弥雨一切宝幢幡盖天妙衣服。末香涂香烧香天诸宝华。水陆杂华一切海云。一切诸天种种伎乐不鼓和鸣海云。供养释迦牟尼如来会中大众。执金刚秘密主菩萨摩诃萨。如斯神通皆是不空罥索心王陀罗尼真言广大解脱莲华坛印三昧耶神通加持。此不思议未曾神变得是示现。
