
尔时，思益梵天说此偈已，白佛言：“世尊，何谓菩萨其心坚固而无疲倦？何谓菩萨所言决定而不中悔？何谓菩萨增长善根？何谓菩萨无所恐畏威仪不动？何谓菩萨成就白法？何谓菩萨善知从一地至一地？何谓菩萨于众生中善知方便？何谓菩萨善化众生？何谓菩萨世世不失菩提之心？何谓菩萨能一其心而无杂行？何谓菩萨善求法宝？何谓菩萨善出毁禁之罪？何谓菩萨善障烦恼？何谓菩萨善入诸大众？何谓菩萨善开法施？何谓菩萨得先因力不失善根？何谓菩萨不由他教而能自行六波罗蜜？何谓菩萨能转舍禅定还生欲界？何谓菩萨于诸佛法得不退转？何谓菩萨不断佛种?”
尔时，世尊赞思益梵天：“善哉！善哉！能问如来如此之事。汝今谛听！善思念之.”
“唯然，世尊，愿乐欲闻.”
佛告思益梵天：“菩萨有四法，坚固其心而不疲倦。何等四？一者、于诸众生起大悲心，二者、精进不懈，三者、信解生死如梦，四者、正思量佛之智慧。菩萨有此四法，坚固其心而不疲倦。
“梵天，菩萨有四法，所言决定而不中悔。何等四？一者、决定说诸法无我，二者、决定说诸生处无可乐者，三者、决定常赞大乘，四者、决定说罪福业不失。是为四。
“梵天，菩萨有四法，增长善根。何等为四？一者、持戒，二者、多闻，三者、布施，四者、出家，是为四。
“梵天，菩萨有四法，无所恐畏威仪不转。何等四？一者、失利，二者、恶名，三者、毁辱，四者、苦恼。是为四。
“梵天，菩萨有四法，成就白法。何等四？一者、教人令信罪福，二者、布施不求果报，三者、守护正法，四者、以智慧教诸菩萨。是为四。
“梵天，菩萨有四法，善知从一地至一地。何等四？一者、久植善根，二者、离诸过咎，三者、善知方便回向，四者、勤行精进。是为四。
“梵天，菩萨有四法，善知方便。何等四？一者、顺众生意，二者、于他功德起随喜心，三者、悔过除罪，四者、劝请诸佛。是为四。
“梵天，菩萨有四法，善化众生。何等四？一者、常求利安众生，二者、自舍己乐，三者、心和忍辱，四者、除舍憍慢。是为四。
“梵天，菩萨有四法，世世不失菩提之心。何等四？一者、常忆念佛，二者、所作功德常为菩提，三者、亲近善知识，四者、称扬大乘。是为四。
“梵天，菩萨有四法，能一其心而无杂行。何等四？一者、离声闻心，二者、离辟支佛心，三者、求法无厌，四者、如所闻法广为人说。是为四。
“梵天，菩萨有四法，善求法宝。何等四？一者、于法中生宝想，以难得故；二者、于法中生药想，疗众病故；三者、于法中生财利想，以不失故；四者、于法中生灭一切苦想，至涅槃故。是为四。
“梵天，菩萨有四法，善出毁禁之罪。何等四？一者、得无生法忍，以诸法无来故；二者、得无灭忍，以诸法无去故；三者、得因缘忍，知诸法因缘生故；四者、得无住忍，无异心相续故。是为四。
“梵天，菩萨有四法，善障烦恼。何等四？一者、正忆念，二者、障诸根，三者、得善法力，四者、独处远离。是为四。
“梵天，菩萨有四法，善入诸大众。何等四？一者、求法不求胜，二者、恭敬心无憍慢，三者、惟求法利不自显现，四者、教人善法不求名利。是为四。
“梵天，菩萨有四法，善开法施。何等四？一者、守护于法，二者、自益智慧亦益他人，三者、行善人法，四者、示人垢净。是为四。
“梵天，菩萨有四法，得先因力不失善根。何等四？一者、见他人阙不以为过，二者、于瞋怒人常修慈心，三者、常说诸法因缘，四者、常念菩提。是为四。
“梵天，菩萨有四法，不由他教而能自行六波罗蜜。何等四？一者、以施导人，二者、不说他人毁禁之罪，三者、善知摄法教化众生，四者、解达深法。是为四。
“梵天，菩萨有四法，能转舍禅定还生欲界。何等四？一者、其心柔软，二者、得诸根力，三者、不舍一切众生，四者、善修智慧方便之力。是为四。
“梵天，菩萨有四法，于诸佛法得不退转。何等四？一者、受无量生死，二者、供养无量诸佛，三者、修行无量慈心，四者、信解无量佛慧。是为四。
“梵天，菩萨有四法，不断佛种。何等四？一者、不退本愿，二者、言必施行，三者、大欲精进，四者、深心行于佛道。是为菩萨有四法不断佛种.”
说是诸四法时，二万二千天及人皆发阿耨多罗三藐三菩提心，五千人得无生法忍。十方诸来菩萨供养于佛，所散天华周遍三千大千世界，积至于膝。
