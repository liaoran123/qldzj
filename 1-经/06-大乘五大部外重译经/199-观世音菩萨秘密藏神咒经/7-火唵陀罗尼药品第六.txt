
观世音菩萨怜愍众生故，说火唵吉祥法，能成一切事，能破一切烦恼罪障恶业。若有怨敌，皆悉降伏。微建毗那夜迦嗔心，即自歇息，不复能为害。众人咸生爱敬。
穿地作炉，辟方一肘，摩梨枝摩练遮、白芥子、酪、蜜、酥等分和合，沉檀香、木柴各长十二指，横量指截，著炉中烧。以手抄取少许药，咒一遍放火中烧，如是满一千八遍，能破一切业障，寿命延长，年一百二十岁。相续七日能作唵法，寿命一千岁，身即清净。若能二七日作法，国王、太子、辅相、凡庶，归心恭敬。 三七日作法，三十三天及诸眷属，并日月四天王与其眷属，悉来为作卫护，勒叉金刚与大效验，观世音菩萨满其大愿。 
若国土少雨，白芥子及酥以次咒之三日，火中烧，即降雨时。若雨多不止，取此炉中灰咒一百八遍，向四方上散之，其雨即止。 若恶雹下，暴风卒起，还用此炉灰咒一百八遍，向有云处遥散即止。 
若常诵，咒力如那罗延，舍此身已即生极乐世界，所在生处常得宿命，即至成佛。

尔时，观世音菩萨白言：“世尊，此栴檀心轮陀罗尼，如我所说。若比丘、比丘尼、优婆塞、优婆夷、若男、若女受持者，必得成就，勿怀疑心！所忆念一切事，皆须深信，不得生疑.”
尔时，佛赞观世音菩萨言：“善哉！善哉！大慈悲观世音菩萨摩诃萨，乃能说此微妙如意轮陀罗尼法，现阎浮提，利乐诸众生等。若发心口诵，即得效验。虽然汝依我教与诸众生，数数勤加策励示诲，使得效验为现其身。莫违我语，我当随喜.”
尔时，观世音菩萨白佛言：“世尊，我于无量劫来，以慈悲心受寄众生，常作拥护，与其效验。佛自证知，为众生故，说此如意轮陀罗尼。若有受持，常自作课诵者，诸愿皆得。我承佛力，如是救苦众生.”
尔时，观世音菩萨摩诃萨，说此如意轮陀罗尼经已，一切大众，皆大欢喜，信受奉行。
