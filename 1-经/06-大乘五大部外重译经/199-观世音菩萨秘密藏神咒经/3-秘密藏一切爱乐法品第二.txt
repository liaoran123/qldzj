
尔时，观世音菩萨怜愍众生，复说秘密如意心轮陀罗尼，但有所须皆悉自来。财有二种：一者、世间财，二者、出世间财。世间财者，金银等宝；出世间财者，福德、智慧，具二庄严。身心悦豫，众人爱敬，能救一切众生苦，慈心增长能与智者，乐具资生利益能加势力。唯此秘密藏境界，不得向余人说。
若欲得此如意轮陀罗尼我最胜验者，至心一切时、一切处，净与不净，常应诵持，一无过咎，所诵课充。复应称观世音菩萨名，及如意轮陀罗尼，并称彼人名字，或时思念，若王、王子、妃后、公主、婆罗门、刹利、毗舍、首陀，若男若女、童男童女、种种外道，但欲亲觐者，应称彼人名，每至五更使得课充。若求最胜验者，或亲觐国王，于七日中，每至五更诵一千八遍即得相见。若欲亲觐妃后，应诵九百遍。若欲亲觐王子，诵八百遍。若亲觐内宫，诵七百遍。若欲亲觐公主，诵六百遍。若欲亲觐婆罗门，诵五百遍。若欲亲觐刹利，诵四百遍。毗舍，诵三百遍。比丘、比丘尼，一百遍。优婆塞、优婆夷，九十遍。童男童女，诵六十遍。此名亲近课法，能成办一切事。财物、奴、马、一切乐具有所爱乐者，或在远处，意所求之，如风疾至。凡欲为事，但得课充，其事即成。
若欲见观世音菩萨，诵一千八遍，即见真身，一切成满。若欲见金刚，应诵一万遍，即现其前，怜念其人如父爱子，心所愿事悉能与之。若欲见诸佛及诸大众，诵一万三千遍即见。若七日七夜相续诵，凡所持咒神皆悉现前，各各自将已咒功能，施与其人，常随拥护。第七日，三千大千世界主，及天帝释，与诸眷属俱来，皆与其愿。能依如前所说诵课法满者，所求之愿，皆得满足。
