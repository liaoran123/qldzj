
尔时，毗耶离大城中，有长者名维摩诘，已曾供养无量诸佛，深殖善本；得无生忍，辩才无碍，游戏神通，逮诸总持，获无所畏；降魔劳怨，入深法门；善于智度，通达方便；大愿成就，明了众生心之所趣，又能分别诸根利钝；久于佛道，心已纯淑决定大乘；诸有所作，能善思量住佛威仪；心大如海，诸佛咨嗟，弟子、释、梵、世主所敬。欲度人故，以善方便居毗耶离，资财无量摄诸贫民，奉戒清净摄诸毁禁，以忍调行摄诸恚怒，以大精进摄诸懈怠，一心禅寂摄诸乱意，以决定慧摄诸无智。虽为白衣，奉持沙门清净律行；虽处居家，不著三界；示有妻子，常修梵行；现有眷属，常乐远离；虽服宝饰，而以相好严身；虽复饮食，而以禅悦为味。若至博弈戏处，辄以度人；受诸异道，不毁正信；虽明世典，常乐佛法；一切见敬，为供养中最；执持正法，摄诸长幼；一切治生谐偶，虽获俗利，不以喜悦；游诸四衢饶益众生；入治正法救护一切；入讲论处导以大乘；入诸学堂诱开童蒙；入诸淫舍示欲之过；入诸酒肆能立其志。若在长者，长者中尊，为说胜法。若在居士，居士中尊，断其贪著。若在刹利，刹利中尊，教以忍辱。若在婆罗门，婆罗门中尊，除其我慢。若在大臣，大臣中尊，教以正法。若在王子，王子中尊，示以忠孝。若在内官，内官中尊，化正宫女。若在庶民，庶民中尊，令兴福力。若在梵天，梵天中尊，诲以胜慧。若在帝释，帝释中尊，示现无常。若在护世，护世中尊，护诸众生。
长者维摩诘，以如是等无量方便，饶益众生。其以方便现身有疾，以其疾故，国王、大臣、长者、居士、婆罗门等，及诸王子并余官属无数千人，皆往问疾。其往者，维摩诘因以四大违和身体，广为说法：“诸仁者，是身无常、无强、无力、无坚，速朽之法，不可信也！为苦为恼，众病所集。
“诸仁者，如此身，明智者所不怙。是身如聚沫，不可撮摩。是身如泡，不得久立。是身如焰，从渴爱生。是身如芭蕉，中无有坚。是身如汲水轮，筋骨虚妄联络。是身如幻，从颠倒起。是身如梦，为虚妄见。是身如影，从业缘现。是身如响，属诸因缘。是身如浮云，须臾变灭。是身如电，念念不住。是身无主为如地，是身无我为如火，是身无寿为如风，是身无人为如水；是身不实，四大为家。是身为空，离我、我所。是身无知，如草木瓦砾。是身无作，风力所转。是身不净，秽恶充满。是身为虚伪，虽假以澡浴衣食，必归磨灭。是身如灾，具四百四病所集。是身如丘井，为老所逼。是身无定，为要当死。是身如毒蛇、如怨贼、如空聚，阴、界、诸入所共合成。
“诸仁者，此可患厌，当乐佛身。所以者何？佛身者，即法身也。从无量功德智慧生，从布施、戒、定、慧、解脱、解脱知见生，从慈、悲、喜、舍生，从布施、持戒善业、忍辱、柔和、勤行、精进、禅定、解脱等修三昧、多闻、智慧诸波罗蜜生，从方便生，从六通生，从三明生，从三十七道品生，从止观生，从十力、四无所畏、十八不共法生，从断一切不善法、集一切善法生，从真实生，从不放逸生，从如是无量清净法生如来身。
“诸仁者，欲得佛身，断一切众生病者，当发阿耨多罗三藐三菩提心.”
如是长者维摩诘，为诸问疾者如应说法，令无数千人皆发阿耨多罗三藐三菩提心。
