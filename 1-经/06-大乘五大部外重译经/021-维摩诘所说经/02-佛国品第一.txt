
如是我闻：一时，佛在毗耶离菴罗树园，与大比丘众八千人俱。皆阿罗汉，诸漏已尽，无复烦恼得真自在，心善解脱，慧善解脱，如调慧马亦如大龙，已作所作，已办所办，弃诸重担，逮得己利，尽诸有结，正知解脱，至心自在。
菩萨三万二千，众所知识，大智本行皆悉成就，诸佛威神之所建立；为护法城，受持正法；能师子吼，名闻十方；众人不请，友而安之；绍隆三宝，能使不绝；降伏魔怨，制诸外道；悉已清净，永离盖缠；心常安住无碍解脱，念定总持，辩才不断；布施、持戒、忍辱、精进、禅定、智慧、方便、愿力、明智，无不具足；逮无所得，不起法忍，已能随顺转不退轮；善解法相，知众生根，盖诸大众得无所畏；功德智慧以修其心；相好严身色像第一，舍诸世间所有饰好；名称高远，逾于须弥；深信坚固，犹若金刚，于佛法僧信心不退；法宝普照而雨甘露，于众言音微妙第一；深入缘起，断诸邪见、有无二边，无复余习；演法无畏犹师子吼，其所讲说乃如雷震；无有量，已过量，集众法宝如海导师；了达诸法解脱深妙之义，善知众生往来所趣及心所行；近无等等佛自在慧、十力、无畏、十八不共；关闭一切诸恶趣门，而生五道以现其身；为大医王，善疗一切众生烦恼众病，应病与药，令得服行；无量功德皆成就，无量佛土皆严净；其见闻者无不蒙益，诸有所作亦不唐捐。如是无量百千那由他劫不能尽述，浩瀚功德皆悉具足。其名曰：等观菩萨、不等观菩萨、等不等观菩萨、定自在王菩萨、法自在王菩萨、法相菩萨、光相菩萨、光严菩萨、大严菩萨、宝积菩萨、辩积菩萨、宝手菩萨、宝印手菩萨、常举手菩萨、常下手菩萨、常惨菩萨、喜根菩萨、喜王菩萨、辩音菩萨、虚空藏菩萨、执宝炬菩萨、宝勇菩萨、宝见菩萨、帝网菩萨、明网菩萨、无缘观菩萨、慧积菩萨、宝胜菩萨、天王菩萨、坏魔菩萨、电德菩萨、自在王菩萨、功德相严菩萨、师子吼菩萨、雷音菩萨、山相击音菩萨、香象菩萨、白香象菩萨、常精进菩萨、不休息菩萨、妙生菩萨、华严菩萨、观世音菩萨、得大势菩萨、梵网菩萨、宝杖菩萨、无胜菩萨、严土菩萨、金髻菩萨、珠髻菩萨、妙胜慧菩萨、宝德藏菩萨、宝严菩萨、广愿菩萨、宝雄菩萨、华德藏菩萨、弥勒菩萨、文殊师利法王子菩萨，如是等三万二千人。
复有万梵天王尸弃等，从余四天下，来诣佛所，顶礼恭敬而为听法。复有万二千天帝，亦从余四天下，来在会坐。并余大威力诸天、龙、神、夜叉、乾闼婆、阿修罗、迦楼罗、紧那罗、摩睺罗伽等，悉来会坐。诸比丘、比丘尼、优婆塞、优婆夷，俱来会坐。

彼时，佛与无量百千之众，恭敬围绕而为说法，譬如须弥山王显于大海，安处众宝师子之座，蔽于一切诸来大众。
尔时，毗耶离城有长者子，名曰宝积，与五百长者子，俱持七宝盖，造菴罗园，来诣佛所，头面礼足，右绕七匝，各以其盖共供养佛。佛之威神，令诸宝盖合成一盖，遍覆三千大千世界，而此世界广长之相悉于中现。又此三千大千世界，诸须弥山、雪山、目真邻陀山、摩诃目真邻陀山、香山、宝山、金山、黑山、铁围山、大铁围山，大海江河、川流泉源，及日月星辰、天宫、龙宫、夜叉、乾闼婆、阿修罗、迦楼罗、紧那罗、摩睺罗伽，诸宫、四天王宫、帝王宫殿，以及城邑聚落，悉现于宝盖中。又十方诸佛、诸佛说法，亦现于宝盖中。
尔时，一切大众睹佛神力，叹未曾有，合掌礼佛，瞻仰尊颜，目不暂舍。长者子宝积，即于佛前，合掌顶礼，右膝著地，以偈颂曰：

“目净修广如青莲， 心净已度诸禅定，
久积净业称无量， 导众以寂故稽首。
既见大圣以神变， 普现十方无量土，
其中诸佛演说法， 于是一切悉见闻。
法王法力超群生， 常以法财施一切，
能善分别诸法相， 于第一义而不动，
已于诸法得自在， 是故稽首此法王。
说法不有亦不无， 以因缘故诸法生，
无我无造无受者， 善恶之业亦不亡。
始在佛树力降魔， 得甘露灭觉道成，
已无心意无受行， 而悉摧伏诸外道。
三转法轮于大千， 其轮本来常清净，
天人得道此为证， 三宝于是现世间。
以斯妙法济群生， 一受不退常寂然，
度老病死大医王， 当礼法海德无边。
毁誉不动如须弥， 于善不善等以慈，
心行平等如虚空， 孰闻人宝不敬承。
今奉世尊此微盖， 于中现我三千界，
诸天龙神所居宫， 乾闼婆等及夜叉，
悉见世间诸所有， 十力哀现是变化，
众睹希有皆叹佛， 今我稽首三界尊。
大圣法王众所归， 净心观佛靡不欣，
各见世尊在其前， 斯则神力不共法。
佛以一音演说法， 众生随类各得解，
皆谓世尊同其语， 斯则神力不共法。
佛以一音演说法， 众生各各随所解，
普得受行获其利， 斯则神力不共法。
佛以一音演说法， 或有恐畏或欢喜，
或生厌离或断疑， 斯则神力不共法。
稽首十力大精进， 稽首已得无所畏，
稽首住于不共法， 稽首一切大导师，
稽首能断众结缚， 稽首已到于彼岸，
稽首能度诸世间， 稽首永离生死道。
悉知众生来去相， 善于诸法得解脱，
不著世间如莲华， 常善入于空寂行，
达诸法相无挂碍， 稽首如空无所依，
净除一切染著因， 不可思议胜功德.”

尔时，长者子宝积说此偈已，白佛言：“世尊，是五百长者子，皆已发阿耨多罗三藐三菩提心，愿闻得佛国土清净，唯愿世尊说诸菩萨净土之行.”
佛言：“善哉！宝积，乃能为诸菩萨问于如来净土之行。谛听！谛听！善思念之，当为汝说净土之行.”于是宝积及五百长者子，受教而听。
佛言：“宝积，众生之类是菩萨佛土。所以者何？菩萨随所化众生而取佛土，随所调伏众生而取佛土，随诸众生应以何国入佛智慧而取佛土，随诸众生应以何国起菩萨根而取佛土。所以者何？菩萨取于净国，皆为饶益诸众生故。譬如有人，欲于虚空庄严量度，终不能成；若欲庄严量度佛国者，亦复如是，不能成就。惟有菩萨达诸法性本无犹如虚空，如是饶益众生，即能成就严净国土。
“宝积当知，直心是菩萨净土，菩萨成佛时，不谄众生来生其国。深心是菩萨净土，菩萨成佛时，具足功德众生来生其国。善行是菩萨净土，菩萨成佛时，修善行众生来生其国。大乘心是菩萨净土，菩萨成佛时，大乘众生来生其国。布施是菩萨净土，菩萨成佛时，一切能舍众生来生其国。持戒是菩萨净土，菩萨成佛时，行十善道满愿众生来生其国。忍辱是菩萨净土，菩萨成佛时，具三十二相庄严之因、正直安忍众生来生其国。精进是菩萨净土，菩萨成佛时，勤修一切功德众生来生其国。禅定是菩萨净土，菩萨成佛时，摄心不乱众生来生其国。智慧是菩萨净土，菩萨成佛时，正定众生来生其国。四无量心是菩萨净土，菩萨成佛时，成就慈悲喜舍众生来生其国。四摄法是菩萨净土，菩萨成佛时，解脱所摄众生来生其国。方便是菩萨净土，菩萨成佛时，于一切法方便无碍众生来生其国。三十七道品是菩萨净土，菩萨成佛时，念、处、正勤、神足、根、力、觉、道众生来生其国。回向心是菩萨净土，菩萨成佛时，得一切具足功德国土。说除八难是菩萨净土，菩萨成佛时，国土无有三恶、八难。自守戒行、不讥彼阙是菩萨净土，菩萨成佛时，国土无有犯禁之名。十善是菩萨净土，菩萨成佛时，命不中夭、大富、梵行、所言诚谛、常以软语、眷属不离、善和诤讼、言必饶益、不嫉、不恚、正见众生来生其国。
“如是，宝积，菩萨随大乘心则能直心，随其直心则能发行，随其发行则得深心，随其深心则意调伏，随意调伏则如说行，随如说行则能回向，随其回向则有方便，随其方便则成就众生，随成就众生则佛土净，随佛土净则说法净，随说法净则智慧净，随智慧净则其心净，随其心净则一切功德净。是故，宝积，若菩萨欲得净土，当净其心；随其心净，则佛土净.”

尔时，舍利弗承佛威神作是念：“若菩萨心净则佛土净者，我世尊本为菩萨时意岂不净？而是佛土不净若此.”
佛知其念，即告之言：“于意云何？日月岂不净耶？而盲者不见.”
对曰：“不也，世尊。是盲者过，非日月咎.”
“舍利弗，众生罪故，不见如来佛土严净，非如来咎。舍利弗，我此土净，而汝不见.”
尔时，螺髻梵王语舍利弗：“勿作是意，谓此佛土以为不净。所以者何？我见释迦牟尼佛土清净，譬如自在天宫.”
舍利弗言：“我见此土，丘陵、坑坎、荆棘、沙砾、土石诸山，秽恶充满.”
螺髻梵王言：“仁者心有高下，不依佛慧，故见此土为不净耳！舍利弗，菩萨于一切众生悉皆平等，深心清净，依佛智慧则能见此佛土清净.”
于是佛以足指按地，即时三千大千世界，若干百千珍宝严饰，譬如宝庄严佛无量功德宝庄严土。一切大众叹未曾有，而皆自见坐宝莲华。
佛告舍利弗：“汝且观是佛土严净!”
舍利弗言：“唯然！世尊。本所不见，本所不闻，今佛国土严净悉现.”
佛语舍利弗：“我佛国土常净若此，为欲度斯下劣人故，示是众恶不净土耳！譬如诸天共宝器食，随其福德饭色有异。如是，舍利弗，随众生所修清净心量，见佛国功德庄严各异.”
当佛现此国土严净之时，宝积所将五百长者子皆得无生法忍，八万四千人皆发阿耨多罗三藐三菩提心。佛摄神足，于是世界还复如故。求声闻乘者三万二千诸天及人，知有为法皆悉无常，远尘离垢，得法眼净。八千比丘不受诸法，漏尽意解。
