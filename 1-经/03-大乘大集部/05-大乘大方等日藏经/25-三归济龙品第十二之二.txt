
尔时，众中有一盲龙，名曰颇罗机梨奢，举声大哭作如是言：“大圣世尊，愿救济我！愿救济我！诸佛慈悲怜愍一切，我今身中受大苦恼，日夜常为种种诸虫、小蛇、虾蟆之所唼食，居热水中无暂时乐.”
佛言：“梨奢，汝过去世于佛法中曾为比丘，毁破禁戒，内怀欺诈，外现种种善相威仪，广贪眷属弟子众多，名声四远莫不闻知。彼诸弟子如是说言：‘我和尚得阿罗汉果。’以是因缘多得供养，得供养已独受用之，见持戒人反恶加说，彼人懊恼如是念言：‘世世生中愿我所在食汝身肉。’如是恶业死生龙中，是汝前身，众生愿故食啖汝身，恶业因缘得此盲报住热水中。又于过去无量劫中，在融赤铜地狱之中，常为诸虫之所食啖.”
尔时，龙众闻此语已，忧愁啼哭作如是言：“我等今者，皆悉至心咸共忏悔，愿令此苦速得解脱.”
尔时，如来出金色手，摩彼龙面作如是言：“汝等谛听！我于过去曾作国王名曰善眼，是时有一盲婆罗门，来从我乞求索一眼，我时欢喜两眼皆与。若我此言诚不虚者，令汝梨奢清净眼生，一切诸罪悉皆除尽.”即说咒曰：

“多绖咃　斫芻佉婆　娑兰那佉婆　羯磨佉婆阿难阇那　毗啰阇佉　破兰多若摩　尼婆罗那都夜阿鞞栴陀罗树低频头输第　吃利波输第　颇罗输第　阿誓　多誓　多[(匕/矢)+籴)]　多[(匕/矢)+籴)]　婆细陀索继陀索继鸣卢罗避摩诃鸣卢罗避　帝履何逻多那婆罗帝莎呵.”

尔时，世尊说此实净眼陀罗尼已，彼梨奢龙得清净眼，余五万三千龙亦得净眼，及余八十四那由他夜叉、鸠槃荼、饿鬼、薜荔多、毗舍遮、人非人等，罪垢消灭皆得净眼。
尔时，善德天子向佛合掌，而说偈言：

“看彼十力世导师，　能使诸龙眼清净，
今生若不得值佛，　诸失眼者常盲冥.”

尔时，世尊告长老憍陈如：“汝可持此净眼陀罗尼咒。若有众生过去恶业，于今现在或当来世，或四大病，或恶人咒，或因毒药，以此缘故即便失目。如是众生，应当诵此净眼陀罗尼，自悔过去所造恶业，于诸众生起大慈悲，至心念佛舍于余事，七七日中昼夜六时以手拭眼，以是因缘得清净眼。若有众生于过去世作诸恶业，或毁于法，或谤圣人，于说法者为作障碍，或抄写经洗脱文字，或损坏他眼，或暗蔽他，此业缘故今得盲报。如是重恶业因缘故，七七日中不得差者，应当抄写此陀罗尼至心诵持悔过彼业，复以海沫、甘草、呵梨勒、阿摩罗、毗醯罗，此五种药捣末蜜和，盛著旧龟甲中以久年酥火上煎已，诵此陀罗尼一千八遍，以咒此药用涂眼上，舍诸缘事七七日中念佛造像至心发愿，时彼众生恶业消尽得清净眼。若有财者并营寺舍，随力所办布施资生，如是一切恶业皆尽，于当来世无量生中常不失眼.”
尔时，一切诸龙众等作如是言：“南无南无大悲世尊！能施三世众生利益，失眼得明，一切恶业清净无垢.”
尔时，有龙名曰青色，大声唱唤而说偈言：

“世尊能除诸罪垢，　犹如大河洗一切，
悉知众生种种行，　是故称佛众中尊。
我所居停住泽中，　大野枯泉无有水，
热风吹身剧于火，　形体屋舍臭难堪。
八千亿年住于彼，　曾无一日受欢乐，
常为众生所食啖，　眷属大小悉皆然.”

尔时，世尊说偈答言：

“若有众生造诸罪，　而复修营于福德，
建立寺舍施钟铃，　种种饮食供养僧；
以此杂福因缘故，　在所生中随业受，
造恶苦辛如地狱，　施食快乐似天堂。
或复来生于龙中，　缘彼善业因缘故，
于龙头中自然出，　希有如意妙宝王；
所欲念者皆随意，　种种果报皆悉具，
虽处枯泉及旱泽，　能出上妙清流水；
清净虚空布密云，　地平如掌泉池涌，
行住坐卧所在处，　皆能应念生诸水。
若有一切诸众生，　虽复能得于人身，
备造种种罪恶业，　不能供养于三宝，
死后众苦皆聚集，　地狱饿鬼具受之。
设复得为龙王身，　所有眷属并妻子，
贫穷饥饿诸热恼，　顶上无有如意宝，
居住空泽多毒虫，　枯涸常干无有水。
如是皆由过去世，　曾于佛法作比丘，
或见兰若苦行人，　嫉妒悭心惜饮食，
远客比丘来寄止，　瞋忿怀怒心不喜，
檀越平等施饮食，　于中遮止便骂詈。
设有清净好流水，　屎尿粪秽满其中，
所有居住行坐处，　一切臭秽皆不净。
或有清净持戒者，　如是见已皆远离；
若有余处好人闻，　无心欲来于此者。
彼人恶业因缘故，　死堕地狱无量世，
灰河沸屎烧赤铜，　无量亿年受楚毒；
如是饿鬼中饥渴，　生曾不闻浆水名。
余报复生龙道中，　具足多年受辛苦，
虽得龙身常饥饿，　在所生处空无水，
或在枯泽恶焦山，　绝水常干无饮食，
死已数入地狱中，　大火热恼充遍身。
在彼经于无量岁，　如是循还饿鬼中，
自非修禅能救济；礼拜供养佛如来，
持戒智慧学多闻，　精进舍于悭慢想，
妒嫉毒心最为恶，　此业因缘须断除。
忆念死时受是殃，　决定无疑早忏悔!”

尔时，如来说是偈已，彼龙众中二十六亿诸饿龙等，念过去身皆悉雨泪，作如是言：“唯愿哀愍救济于我！大悲世尊，我等忆念过去世时，于佛法中虽得出家，备造如是种种恶业，以恶业故经无量身在三恶道，亦以余报故生在龙中受极大苦。如青色龙，我亦如是.”
尔时，世尊语诸龙言：“汝可持水洗如来足，令汝殃罪渐得除灭.”
时，一切龙以手掬水，水皆成火变作大石，满于手中生大猛炎，弃已复生如是至七。一切龙众见如是已，惊怖懊恼啼泣雨泪。
佛告诸龙：“汝造罪业得是恶报，修善业人受于好果。我今教汝说真实誓：若佛导师怜愍一切，于诸众生平等无二，此言不虚，愿我诸龙火炎时灭.”作是誓已火炎皆灭。
时，饿龙等乃至八过，以手捧水洗如来足，至心忏悔：“我从今日更不造恶!”如是忏已各白佛言：“如来大慈愿救济我!”
佛言：“诸龙，汝此恶业有余未尽，弥勒佛世当得人身，值佛出家，精进持戒得罗汉果.”
时，诸龙等得宿命心，自念过业啼泣雨面，各如是言：“我忆往昔于佛法中，或为俗人亲属因缘，或复听法来去因缘，所有信心舍施种种华果饮食，共诸比丘依次而食.”或有说云：“我曾吃啖四方众僧华果饮食.”或有说言：“我往寺舍布施众僧，或复礼拜，如是吃啖.”或复说言：“我毗婆尸如来法中曾作俗人.”或复有说：“我尸弃佛如来法中曾作俗人.”或复有说：“我毗叶婆如来法中曾作俗人.”或复有说：“我迦罗拘村驮佛法之中曾作俗人.”或复有说：“我迦那迦牟尼佛法之中曾作俗人.”或复有说：“我迦葉佛如来法中曾作俗人.”或复有说：“我释迦牟尼佛法之中曾作俗人，或以亲旧问讯因缘，或复来去听法因缘往还寺舍。有信心人供养僧故，舍施华果种种饮食，比丘得已回施于我，我得便食。彼业因缘，于地狱中经无量劫，大猛火中或烧或煮，或饮洋铜，或吞铁丸，从地狱出堕畜生中，舍畜生身生饿鬼中，如是种种备受辛苦。恶业未尽，生此龙中常受苦恼，热水烂身，热风吹体，热沙、热土、热粪、热灰，食入口中变成铜汁或作铁丸，于一切时所食之物，入口口焦，入咽咽烂，入腹腹燃，直过堕地遍体穿穴，受如是苦不可堪忍。惟愿如来慈哀救济!”
佛告诸龙：“此之恶业与盗佛物等无差别，比丘逆业其罪如半，然此罪报受未尽故难可得脱。汝等今当尽受三归，一心修善，以此缘故，于贤劫中值最后佛名曰楼至，于彼佛世罪得除灭.”
时，诸龙等闻是语已，皆悉至心，尽其形寿各受三归。
时，彼众中有盲龙女，口中膖烂，满诸杂虫状如屎尿，乃至秽恶犹若妇人，根中不净臊臭难看，种种噬食脓血流出，一切身分常为蚊虻诸恶毒蝇之所唼食，身体臭处难可见闻。尔时，世尊以大悲心，见彼龙妇眼盲困苦，如是问言：“妹何缘故得此恶身？于过去世曾为何业?”
龙妇答言：“世尊，我今此身众苦逼迫无暂时停，设复欲言而不能说。我念过去三十六亿于百千年生恶龙中受如是苦，乃至日夜刹那不停。为我往昔九十一劫，于毗婆尸佛法之中作比丘尼，思念欲事过于醉人，虽复出家不能如法，于伽蓝内敷施床褥，数数犯于非梵行事，以快欲心生大乐受，或贪求他物多受信施。以如是故，于九十一劫常不得受天人之身，恒三恶道受诸烧煮.”
佛又问言：“若如是者，此中劫尽，妹何处生?”
龙妇答言：“我以过去业力因缘生余世界，彼处劫尽，恶业风吹还来生此.”时彼龙妇说此语已，作如是言：“大悲世尊，愿救济我！愿救济我!”
尔时，世尊以手掬水，告龙女言：“此水名为瞋陀留脂药和，我今诚实发言语汝：我于往昔为救鸽故弃舍身命，终不疑念起悭惜心，此言若实，令汝恶患悉皆除差.”
时，佛世尊以口含水，洒彼盲龙妇女之身，一切恶患臭处皆差。既得差已，作是说言：“我今于佛乞受三归.”是时，世尊即为龙女授三归依。
时，彼众中复有一龙，种种臭恶一切诸虫满其口中，及咽喉内脓血流出，有见闻者皆悉舍去。时，佛见已即便问言：“善男子，汝于过去作何恶业受如是报?”彼龙张口，于其口内出种种虫，脓血流溢犹如热火，虽复张口竟不能言，即还闭口。
尔时，世尊即为彼龙而说偈言：

“汝以过去盗因缘，　轻戏圣人受是报，
至诚听我此实言，　即得清凉灭诸苦.”

尔时，世尊说实语已，即以少水泻龙口中，火及虫脓悉皆灭尽，龙口清凉作如是言：“大圣如来，我忆过去迦葉佛时，曾作俗人在田犁地。有一比丘，来从我乞求五十钱，我时报言：‘听待谷熟当与汝食。’比丘复言：‘若当五十不可得者，愿乞十文。’我于尔时瞋彼比丘而语之言：‘乃至十钱亦不相与。’时，彼比丘心生懊恼，又于余时往寺舍中入树林下，辄便盗取现在僧物十庵罗果而私食之。彼业因缘地狱受苦，恶业未尽生野泽中作饿龙身，常为种种诸虫食啖，脓血流溢饥渴苦恼。又彼比丘以瞋忿心恶业缘故，死便即作小毒龙身，生我腋下[口+束]于我血，热气触身不可堪忍，是故我身热脓血满.”龙白佛言：“大悲世尊，唯愿慈哀救济于我，令我脱彼怨家毒龙!”
尔时，世尊以手抄水，发诚实语作如是言：“我曾往昔于饥馑世，尔时愿作大身众生长广无量，以神通力于虚空中唱如是言：‘彼野泽中有大身虫名曰不瞋，汝等可往取其身肉，以为饮食可得不饥。时彼世中人非人等，闻此声已一切悉往竞取食之。’”说是真实谛信语时，彼龙腋下小龙即出。
时，此二龙俱白佛言：“世尊，我等久近离此龙身解脱殃罪?”
佛告龙言：“此业大重，次五无间。何以故？若有四方常住僧物，或现前僧物，笃信檀越重心施物，或华或果、或树或园、饮食资生、床褥敷具、疾病汤药一切所须，私自费用或持出外，乞与知识亲里白衣，此罪重于阿鼻地狱所受果报。是故汝等可受三归，归三宝已乃可得住于冷水中.”如是三称三受，身即安隐得入水中。
尔时，世尊即为诸龙而说偈言：

“宁以利刀自割身，　支节身分肌肤肉，
所有信心舍施物，　俗人食者实为难。
宁吞大赤热铁丸，　而使口中光焰出，
所有众僧饮食具，　不应于外私自用。
宁以大火若须弥，　以手捉持而自食，
其有在家诸俗人，　不应辄食施僧食。
宁以利刀自屠脍，　身体皮膜而自啖，
其有在家诸俗人，　不应受取僧杂食。
宁以自身投于彼，　满室大火猛焰中，
其有在家俗人辈，　不应坐卧僧床席。
宁以火热炎铁锥，　拳手握持便焦烂，
其有在家俗人等，　不应私用于僧物。
宁以胜利好刀砧，　而自脔切其身肉，
勿于出家清净人，　发起一念瞋恚心。
宁以自手挑两眼，　捐弃投之掷于地，
其有习行善法者，　不应怀忿瞋心视。
宁以热铁鍱其身，　东西起动行坐卧，
不应瞋忿心妒嫉，　而著众僧净施衣。
宁饮灰汁碱卤水，　热沸烁口犹如火，
不应怀贪毒恶心，　服食众僧净施药.”

尔时，世尊说此偈已，一万四千诸龙众等悉受三归，所有过去、现在业报，诸苦恼中而得解脱，深信三宝其心不退。复有八十亿诸龙众等，亦于三宝起归敬心。
尔时，世尊告憍陈如：“汝观此等诸恶众生自诳其心，或以怖畏贫穷因缘，或于恶道生于恐畏修行善法，或作比丘所得种种资生之具，皆是信心檀越所施，而是众生或自食啖，或与他人或共众人，盗窃隐藏私处自用，如是业故堕三恶道久受勤苦。复有众生，贫穷下贱不得自在，是故出家望得富饶解脱安乐；既出家已，懈怠懒堕不读诵经，禅慧精勤舍而不习，乐知僧事。复有比丘昼夜精勤乐修善法，读诵经典坐禅习慧不舍须臾，以是因缘感诸四辈种种供养。时知事人得利养已，或自私食，或复盗与亲旧俗人，以是等缘久处恶道出已还入，如是愚瞑不见当来果报轻重。我今戒敕沙门弟子念法住持，不得自称：我是沙门，真法行人。猗众僧故，他信施物，或饼或果或菜或华，但是众僧所食之物，不得辄与一切俗人；亦不得云，此是我物别众而食；又亦不得以众僧物贮积兴生种种贩卖，云有利益招世讥嫌；又亦不得出贵收贱与世争利；又亦不得为于饮食及僧因缘，使诸众生堕三恶道。应须劝引安善法中，令比丘众真信三宝，摄诸众生乃至父母，令得安隐置三解脱.”
