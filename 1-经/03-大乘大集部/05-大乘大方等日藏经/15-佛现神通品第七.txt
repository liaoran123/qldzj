
尔时，频婆娑罗王闻佛说此不净观法，一切大众各欲护持，踊跃欢喜，即从座起前白佛言：“世尊，如是法门福德最胜，不可思议！今此国土娑婆世界佛刹之中，无量诸大菩萨摩诃萨，所可成就光明妙色，我从本来初未曾见，初未曾闻。世尊，是菩萨光悉能遍照大千世界乃至有顶亦皆充满。我今眼中不睹余色，但见于此娑婆世界佛刹之中乃至大小诸铁围山悉满光明。世尊，如是菩萨摩诃萨等，若得近于阿耨多罗三藐三菩提者，其光云何？如来入于三昧所，放光明相复云何？如来光明，我得见不？缘彼光明，复得见于其余佛刹种种妙好奇特事不?”
佛言：“如是，如是，大王，若有菩萨成就无上菩提道者，其光能照十方世界。何以故？能于如来境界之中，行大福德庄严力故；于过去世菩萨行中，成就具足大福德力庄严法故；一切菩萨修行善根多增长故；具无量福生于佛家，亲近无上菩提道故；毕竟无上菩提妙道，于不可宣说如来智力奋迅，远离一切障碍，佛境界中胜疾智故；入佛智慧正法果故；分别过去无量劫来，无边佛法境界依故；此地最胜转妙法轮，一切自在所可得身，如是福德无挂碍故；获得清净真实法故；所可修习到彼岸故；未来世业已得尽故；通达一切众生善根，永断一切烦恼习故；离于障碍住佛界中，是故光明悉能遍照十方世界。大王，如是随佛功德光明力故，亦能睹见一切十方无量无数阿僧祇佛.”
王言：“世尊，我今欲见如是十方无量无数阿僧祇佛，并诸菩萨摩诃萨及声闻众.”
时，频婆娑罗王随从眷属有无量亿诸众生等，异口同音复白佛言：“如是，世尊，亦愿如来示现我等诸佛境界过去所行福德庄严离障碍事，我等见已发欢喜心.”
尔时，世尊告阿若憍陈如：“汝等大众在家出家声闻弟子，皆各系念深心思惟，以自善根力入于禅定。我于今者亦欲入于如来三昧.”
当于尔时，此佛刹中天、龙、夜叉乃至一切人及非人，或有见四谛者，或有得顺忍者，或于三乘得不退者。如是众生皆结跏坐亦入禅定，复有众生于三宝中得信敬心，亦复如是入于禅定。
尔时，世尊即入一切如来境界日月三昧，行智广大悉能遍覆一切虚空，能令一切智慧众生皆生欢喜。如是三昧不可计量、不可睹见，非诸声闻及辟支佛乃至十方恒河沙等补处菩萨之所能知，唯佛如来乃能得之，是名如来境界三昧。如来如是入三昧已，此娑婆世界三千大千百亿四天下、百亿须弥山、百亿日月乃至百亿诸有顶天，皆悉影现入佛身中；如是娑婆世界一切佛刹入佛身已，其中所有一切众生地狱、饿鬼及以畜生、或天、或人，彼诸众生或身或心，有苦受者皆得除灭，一切自在悉生欢喜，譬如比丘入第三禅得具足乐。尔时，一切诸大菩萨摩诃萨众，先在座中入三昧者皆从定起，从定起已见佛光明，见光明已自所有光寻灭不现。如是声闻及佛弟子，乃至一切诸天人众入禅定者各各皆起，彼诸大众身心得乐，譬如比丘入第三禅。尔时，一切无量众生生大欢喜，踊跃无量，不可思议未曾闻见。又其六根一切清净现佛身中，或坐或行，或住或卧。复见如来一一毛孔出无量光，譬如十方恒河沙等日月光明，亦如一切恒河沙等大摩尼珠，亦如恒河沙等十地菩萨摩诃萨众一时普放大焰光明，如是光明悉能遍照十方佛土。如是如来一一毛孔所出光明，处处皆满，于十方刹最为殊胜。
尔时，十方一切诸佛，于其刹中自在而住，各为大众异口同音，称赞我名说于此偈：

“汝观具足功德满，　怜彼一切诸众生，
智慧大力能拔除，　释迦如来胜中最。
慈悲心故放此光，　一切佛刹皆充满，
又愍是诸众生故，　令其悉现于身中。
一一佛刹满光明，　众生见者皆欢喜，
发心清净悉牢固，　得胜无上实菩提。
汝等若有得神通，　一切宜应急疾往，
恭敬接足稽首礼，　释迦师子最胜尊。
若有未得神通者，　向彼低头遥礼拜，
速起菩提真智念，　得见牟尼正觉身.”

尔时，十方一切诸佛各于其国说如是偈，慈悲教化诸众生故。又以如来过去修行，愿力庄严具足满故。彼诸佛刹一一如来，亦有无量恒河沙等诸大菩萨摩诃萨众并大弟子声闻比丘，复有无量亿恒河沙诸天及龙、夜叉、乾闼婆、阿修罗、迦楼罗、紧陀罗、摩睺罗伽等，无量大众围绕彼佛，各乘神通俱来诣此娑婆世界。到此刹已向于如来，头面接足右绕三匝，右绕毕已各赍持来一切所有种种宝物、种种宝衣、种种袈裟、种种璎珞、种种幡盖、种种杂华、种种熏香、种种涂香、种种音乐、种种赞叹、种种歌舞供养如来，设供养已与其眷属各还所住。时诸众生在娑婆界佛身中者，皆悉见之，见已欢喜，复受无量无边快乐。又诸众生得见十方一切诸佛，于其刹土坐金刚座而演说法。又见诸佛各各刹中于自坐处，为诸众生说此世界释迦如来一切功德，有大名称、大智慧力，福德庄严，具大精进、大慈悲力教化众生。彼诸刹中无量阿僧祇恒河沙等众生，发阿耨多罗三藐三菩提心，于自刹中得受记别；无量众生于缘觉乘得受记别；彼诸大众亦见此土一切众生入于佛身，亦得如是受于记别。其中众生或有受乐、或有受苦，一切皆现释迦如来身内住止。若空五浊佛刹众生得见如来，及见十方无量无数说法诸佛，一一如来各有无量无数众生恭敬围绕，见已起大爱敬生欢喜心，彼诸众生一切身中所有恶受悉得除舍安隐快乐。若不空五浊刹者，十地菩萨摩诃萨等教化众生故，随何刹中得见于佛，见已生信，得信心已听受妙法。彼诸菩萨各于彼处化作佛身，以一音声满一切刹，各各异口同说偈言：

“十方诸佛同一乘，　成就善根故来此，
离佛及余菩萨众，　更无如是大德人。
汝等一一诸众生，　速发菩提无上道，
若不勇猛勤精进，　流转苦海无出期。
汝等宜应一切来，　速随于我相逐往，
供养人中释师子，　顶礼右绕彼世尊.”

时诸菩萨摩诃萨等，化作佛身说此偈已，各与无量无边恒河沙数得神通力一切众生，俱来诣此见释迦牟尼佛，见已右绕三匝，绕已各持赍来种种宝物、种种宝衣、种种音声、种种歌舞，以用供养释迦如来。供养毕已悉发阿耨多罗三藐三菩提心，或有众生于辟支佛乘而发愿者，如是悉得不退转道。彼诸众生又皆各各得种种忍、种种陀罗尼、种种善根，得已各还本刹。或有菩萨化作辟支佛身，或复化作阿罗汉身，或复化作梵天王身，或复化作帝释天身，或复化作四天王身，或复化作那罗延身，或复化作摩醯首罗，或复化作自在天身，或复化作星宿天身，或复化作阿修罗身，或复化作转轮圣王，如是种种龙身、鬼身，随所在处佛刹之中。若有众生乐见阿罗汉身，见罗汉已欢喜受法；彼诸菩萨摩诃萨等，为欲教化诸众生故，即于彼中作罗汉身，为彼众生说种种法。彼诸众生见大光明及释迦佛，得见佛已心中爱敬生大欢喜，具足六根满一切愿，恶业皆尽悉乐受生。又彼菩萨摩诃萨等，于佛刹中化作如是阿罗汉身，说法教化大福德聚，具足成就善根力故，能以一音遍一切刹，作诸言辞说如是偈：

“众生久处流转中，　愚痴不知出要道，
以诸种种罪业故，　得此生死苦恼身。
是故应速舍恶心，　邪见颠倒诸烦恼，
早度有流到彼岸，　云何汝等不觉知？
难见导师今已见，　难得人身今已得，
难遇善友今逢值，　难闻正法今得闻，
是故汝等应至心，　速发无上菩提道，
出离一切生死狱，　证佛微妙功德身。
若能永离两种邪，　所谓断常等二见，
知于一切行无我，　如是名入正观门。
爱行取入有于生，　智水洗除悉令净，
同共往诣娑婆国，　恭敬供养释师子.”

时诸菩萨摩诃萨等，如是化作阿罗汉身，说此偈已，与于无量恒河沙等得神通力一切众生，俱共发引来到此刹。到已头面顶礼释迦牟尼如来并其眷属，恭敬围绕三匝佛已，出所赍来种种宝物、种种宝衣、种种袈裟、种种璎珞、种种伞盖、种种幢幡、种种宝华、种种宝香、种种音乐偈赞歌舞，以用供养释迦如来。供养毕已各还自刹，到自刹已坐于自座，各为于己众称杨赞说释迦如来，作如是言：“释迦如来，怜愍教化一切众生，能与众生一切利益.”
是诸菩萨各自众中如是称说，彼众闻已悉皆赞叹释迦如来，既赞叹已无量无数阿僧祇众生，发阿耨多罗三藐三菩提心，或复有于辟支佛乘而发心者，或复有于声闻乘中而发心者，各各乘中得不退道。有得种种陀罗尼忍、种种善根，亦见此土娑婆佛刹诸众生等入释迦如来身中。是诸众生见此不可思议神德变已，无量阿僧祗恒河沙等众生，皆发阿耨多罗三藐三菩提心。其中或有发声闻、辟支佛心者，各于自乘得不退转。或有作于转轮圣王微妙之身得受记别。
