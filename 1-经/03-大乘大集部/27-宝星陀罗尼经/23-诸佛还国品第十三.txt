
尔时，一切诸佛世尊，从十方来者，各从座起现还国相。是时，大众在地及虚空住者悉皆战怖，一切大地悉皆震动，从空雨华，于虚空中作百亿乐，烧香末香从空而下，光明遍照此佛刹内，一切大众皆悉合掌。
尔时，娑婆世界主梵天王问大栴檀香佛言：“世尊，是诸众生，以何善根当得具足？诸佛世尊以几种法加护众生，于未来世得此法门，当受当持当读当温诵，及为余人，当广开示，书写此经，书写已安置家中.”
尔时，世尊大栴檀香如来告梵天王言：“如是，梵王，一切诸佛，加护众生六界之身，调伏魔党故，息灭斗乱故，成熟众生故，妙法久住故，净无上道故。如是一切诸佛世尊、诸大菩萨，有十种法加护众生，于未来世得此法门，当受持读诵，书写经已安置家中。何等为十？一者、一切诸佛诸大菩萨，殷勤付嘱一切天、龙、夜叉、乾闼婆、阿修罗、伽楼罗、紧那罗、摩呼罗伽等，常令拥护受持法人，不起非法身口意业，示诲善法，随所受用衣服饮食常令丰足，无病安隐乃至舍己身命，护持法人令无过失。二者、彼人所得念慧乐说，趣巧方便得无过失，及彼欲乐相应意觉深忍具足，随所住心如空如地。三者、以四摄法劝诸四众及余众生，得住善法取坚固身，三事清净行菩提道。四者、得宝幢三昧，得是三昧巧能观察诸三昧门。五者、彼持法人随处命终，无量无数诸佛世尊，诸比丘众，诸菩萨众，常现在前将养说法。六者、诸佛世尊所说成就句义文字法，时悉皆得闻，即得一切最胜圣法无受喜乐；彼一切业障，随彼命终最后刹那，舍寿死识，得如法灭，犹如死法阿罗汉灭。七者、如所悕望清净佛刹随意化生，彼诸世尊住世将养，常说清净大乘教法；彼持法人，于此大乘无障碍智，具足如虚空心而住。八者、不久于此功德悉得具足。九者、彼持法人，秽浊佛土不复受生，除自本愿。十者、速疾当得阿耨多罗三藐三菩提。是为十法。诸佛世尊，以此十法加持法人。若于今时、若未来世，此妙正法当得炽然。若有受持此陀罗尼法门，乃至但书写此经安置家中，一切诸佛、诸大菩萨当拥护彼持法之人，一切烦恼悉得解脱，即是菩萨摩诃萨也.”
尔时，世尊释迦如来告释梵护世：“诸善男子，此诸世尊，皆从十方普来会者，怜愍汝等诸众生故，令此世界外物清净故，成熟一切众生故，显示菩提行退魔党故，建立法幢故，显示一切佛事故，三宝种不断故，灭一切病故，遮一切恶故，拥护一切怖畏故，断一切恶见故，入菩提道故，满足如来十力故，尽一切烦恼业故，说此希有大希有相，昔未曾有昔所未闻，甚深句义陀罗尼，拥护家宅城邑国土，及拥护此四天下，天、龙、人非人等，谷药华果，护说法师及听法者，为得无著陀罗尼故，入如虚空智故，以一法式得一切智智故。
“复次，善男子，以此法门故，一切诸佛依入大悲智，以十种法护此佛刹中一一诸物增长不坏。善男子，一切诸佛菩萨，于此佛刹遍皆受用无空缺处，护持一切善法故。一切佛土所受生者，于此佛刹当起尊重礼拜，如塔庙想，如大师想。由此佛刹所受生者，善能建立一切法故，灭除业障五逆罪故，具不善法得不爱果尽无余故，住诸善法。善男子，此等诸佛于此佛刹作大丈夫业。善男子，汝等应当恭敬受持此法。若有在家及出家人，受持此法者，及信此法者，汝等应当守护此人，汝等当得利益安乐故.”
尔时，俱苏摩幢如来，于此法门称扬功德，说如是偈：

“净金满诸刹， 舍供诸如来，
不如持此经， 福德无边量.”

尔时，胜宝盖如来亦复如是，称叹此经无量功德，说如是偈：

“若持金宝聚， 施与恒沙佛，
不得如此福， 如彼持经者.”

尔时，须弥峰如来亦复如是，称叹此经无量功德，说如是偈：

“最上华聚盖， 连布覆虚空，
普施于诸佛， 净喜心供养；
末法欲尽时， 多诸怖畏事，
持此经福量， 诸佛不能说.”

尔时，释迦如来亦复如是，称扬此经无量功德，说如是偈：

“若起净心牟尼前， 炷如须弥香油灯，
无量俱胝大劫中， 熙怡持此以供养；
复有余人乐福德， 悕求无障解脱身，
法欲尽时以此经， 为信者说福胜彼.”

尔时，阿閦如来亦复如是，称赞此经无量功德，说如是偈：

“若修持忍慧， 常起精进行，
禅定摄身仪， 及以广大智；
末世斗诤时， 持此妙法印，
修忍进无等， 智慧亦无比.”

尔时，净三昧勇力如来亦复如是，称赞此经无量功德，说如是偈：

“开示此经法， 受持及书写，
授与他相应， 复能常读诵，
烧香以供养， 华鬘及上服，
所得诸功德， 无能度量者.”

尔时，无量无数诸佛世尊，称扬此经功德利益无量无边，既称赞已即告释梵护世：“诸善男子，汝等一切受此法门，尽烦恼障、一切业障。于后末世，若有众生但闻此经，尽烦恼障、一切业障.”
佛说此经已，一切世间得信善男子，天、人、阿修罗、乾闼婆等，闻佛所说，欢喜奉行。
