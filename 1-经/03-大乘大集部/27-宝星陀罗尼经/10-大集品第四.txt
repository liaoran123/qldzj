
时，彼四大声闻入王舍大城乞食，逢魔童子执声闻手共走衢中，请四沙门非法歌舞。时，大声闻在歌音中，为说涅槃相应道句。尔时，于刹那顷大地震动。如是无量百千天、龙、夜叉、乾闼婆、阿修罗、迦楼罗、紧那罗、摩睺罗伽，先于佛教中得清净信者，面目流泪说如是偈：

“最上导师现在世， 于圣教中恶怪起，
辱彼声闻令世见， 众生云何生净信?”

尔时，无量百千俱胝那由他天、龙、夜叉、罗刹，面目流泪往到佛所，到已于佛前住，说如是偈：

“圣教现在此， 当善观今日，
智者勿放舍， 为护正法故.”

尔时，世尊复说偈言：

“我今自往彼魔所， 令魔军众悉降伏，
当作一切世间导， 普教同向涅槃城.”

尔时，一切大众异口同音作如是言：“世尊，勿往！勿往！世尊先说，诸佛不可思议，诸佛境界不可思议，魔境界不可思议，龙境界不可思议，业及业境界不可思议。如是一切诸境界中，唯佛境界最胜无能及者。唯愿世尊不起此坐，令无量俱胝那由他等诸魔军众自然降伏。复能开示无量百千那由他等阴界诸法，竭烦恼海坏诸见网，能令无量那由他众生入智慧海。世尊，今日非是去时.”
佛言：“所有众生界众生，彼一切众生尽变为魔，乃至大地尽为微尘，如是一一尘复变作魔。彼一切魔力欲来害我，乃至不能动我一毛，况能损坏我此身分？我坐此座，能胜无量俱胝那由他魔，又能调伏，唯置此魔眷属难可调伏。虽然我今当往。所以者何？此魔以神通力，于王舍城已变作种种严饰之具供养于我，怜愍彼故我今当受，令彼魔心能发希有第一欢喜生清净信，当种阿耨多罗三藐三菩提善根种子.”
尔时，世尊说是语已，从座欲起。时，彼护竹林天，名曰端正，往至佛所，涕泪交流而说偈言：

“世尊于今日， 非是入城时，
此城极广大， 魔众皆充满。
如是一一魔， 心中怀重恶，
咸与亿千众， 欲围绕世尊。
嗔火皆炽然， 毒意转狂乱，
竞持锐器仗， 争恼害如来。
唯愿释师子， 毕竟慎勿往！
或当被非命， 失我大归依.”

世尊闻已默然不答，即起法座。时，彼护伽蓝天，名曰持慧，顶礼佛足而说偈言：

“恶魔大将有五千， 各各竞持精器仗，
纯怀恶心立待佛， 今日勿往牟尼尊.”

世尊闻已默而不答，将出伽蓝。时有药天，名曰成慧，头面礼足而说偈言：

“呵哉失正觉， 法门当破坏，
法舟俄欲沉， 慧灯奄不照，
世间法味减， 烦恼贼盈满。
于诸有界中， 我无少自在，
最上法散坏， 云何能住持？
彼魔军甚众， 住于恶法中，
各持利刀仗， 毒心争害佛。
善逝用我语， 为利世间故，
唯愿十力仙， 善步莫入城!”

世尊闻已默然不答，将发伽蓝。大门内有一树天，名曰持势，即于佛前大悲啼泣，以身投地向佛作礼，而说偈言：

“依怙三有当失眼， 满意所欲将灭坏，
空中刀箭如毒蛇， 伺求害佛愿莫去!”

世尊闻已默然不答。尔时，守大门天，名曰水光，举声号泣，头面著地顶礼佛足，而说偈言：

“城中名闻大梵志， 持月刀仗候待佛，
共怀毒害有二万， 在此城中愿莫去!”

世尊闻已默然不对，将入王舍城门。时彼守城门天，名曰多摩罗树叶坚固，于虚空中举声号哭，驰至佛所顶礼佛足，而说偈言：

“此道师子象围绕， 起勇健心争害佛，
及恼比丘作障碍， 悲愍天龙愿莫去！
四道众中因陀罗， 见佛教灭生忧苦，
相与云集共一处， 怖畏战栗共相谓：
如来既是退魔者， 魔今变作极恶面，
恐大法灭世灾起， 日月失度星辰翳。
睹恶相现皆拍头， 奇哉善逝有退相，
日眼散坏法炬灭， 蹂践正觉竭法水。
世间妙法坏将至， 众魔恶党渐炽盛!”

世尊闻已默然不答。彼城门天谏佛不回，悲啼流泪复说偈言：

“普观世间牟尼尊， 最上说者去当死，
莫近我城取死灭， 我被三界常毁呰！
愿听我说坚固者， 今日莫向城中灭，
怜愍众生此处侍， 解脱众生生苦怖。
如来当忆本誓愿， 得大菩提度众生，
无量众生为苦烧， 安隐众生最上医。
无量俱胝劫住世， 为诸著欲凡夫众，
说法令彼得寂灭， 谓入自性空相义.”

尔时，世尊默然不答，欲入大门。时，彼地天与大滋味天，并其同类一万天俱，被发两面共到佛所，合掌住立而说偈言：

“佛忆昔行檀， 施血过四海，
头骨如铁围， 眼等恒沙数，
及种种妙宝， 妻子与象马，
衣食房卧具， 随病所须药，
作最上供养， 护戒不放逸，
数习多闻忍， 常孝养父母，
修难行苦行， 解脱苦众生。
汝昔所发愿， 成佛说上道，
济拔世苦海， 为众生说法，
令竭苦无余， 使入无畏城，
置于菩提道， 遍满众生界。
行恶失道者， 忏悔毁闻戒，
随顺昔所愿， 说法俱胝劫，
浴以八戒水， 令度烦恼河，
三界众生中， 更无如佛者。
自既得解脱， 复解脱世间，
运度诸众生， 于此三有海，
唯佛得如是， 世间第一觉！
唯佛是世亲， 愿布甘露法!”

尔时，世尊入城门已，刹那之顷，时有无量亿那由他天、龙、夜叉八部鬼神，于虚空中各各雨泪，而说偈言：

“我见昔善逝， 调众安隐时，
说法作利益， 无如是恼乱。
大师出恶世， 自然成大觉，
说烦恼障法， 成熟世间故。
常作师子吼， 无量诸恶魔，
欲如是灭法， 佛今莫入城!”

时有余天，复说偈言：

“诸佛转法轮， 住一方利益，
今佛处处往， 无令得逢恶.”

尔时，复有余天同说偈言：

“以悲为导师， 常行利众生，
莫独入城中， 如我见有损!”

彼时，复有无量百千俱胝那由他天、龙、夜叉、罗刹、阿修罗、摩睺罗伽等，面目雨泪，从虚空中作行而下住于佛前，有无量种异形，或有被发，或绝璎珞，或有宝盖幢幡皆悉倾倒，或复举身投地，或捉佛足，或大哀号，或举两手捶胸懊恼，或有在佛足下躃踊悲哭宛转于地，或于佛前合掌赞叹礼拜，或散种种杂色妙华、末香、塗香、华鬘、刍摩缯彩严饰之具，或散织成宝服真珠璎珞种种异物。时余天众供养佛已，同时举声而说偈言：

“佛所行苦行， 为利益世间，
生此末世时， 为众勿舍去！
作佛事未多， 天人得证少，
久住开示法， 度三有世间。
有行清净行， 成就甘露器，
应起悲教我， 救世间苦逼。
六趣旷野中， 生死失正道，
为彼示善路， 教圣法解脱。
此最希有悲， 愿大觉久住，
转无上法轮， 勿令世无怙!”

时有余天，复说偈言：

“导师若灭没， 世间悉盲冥，
八圣三解脱， 于此悉皆无。
我等已种善， 三业不放逸，
一切乐具足， 久住功德藏.”

尔时，复有净居天众，与其眷属无量无边亿那由他集在一处，各共相谓而说偈言：

“汝等勿怖佛无衰， 应于大觉当了然！
我忆往昔亲见佛， 欲界所有俱胝魔，
遍满三十六由旬， 利斧利剑并刀槊，
飘勇迅疾如云奔， 魔众雄猛声可畏，
至菩提树悉走散， 于刹那顷皆惊怖，
况今果圆名称广， 彼等何能为障碍?”

时有余天，相与悲泣而说偈言：

“昔一魔军无大力， 今有千亿俱大势，
来坏如来定无疑， 佛若灭没世皆闇!”

尔时，梵释诸天护世间者，顶礼佛足而说偈言：

“以我小智劝佛住， 用我等语悲愍者，
无量诸天忧火烧， 今为彼等洒法雨.”

尔时，世尊以大慈眼遍观一切同来天众，出妙梵声普垂安慰而说偈言：

“汝等勿怖今无畏， 一切魔众一时来，
彼等不能损动我， 乃至一毛况复身？
我今安慰一切众， 常于世间说妙法，
我于如是失道者， 当广分别示正道。
我昔已行难行事， 广施众生以饮食，
房舍医药不乏少， 谁能今日恼乱我？
我舍车乘与象马， 严饰宝具亦如是，
奴婢城廓及聚落， 谁能与我作恼乱？
妻妾男女并眷属， 爱重自在王种位，
我与众生利益故， 我身何故今当坏？

“头目及耳鼻， 手足身皮血，
以命施众生， 谁能恼乱我？
无量俱胝佛， 自手普供养，
常乐戒多闻， 谁能散坏我？
作无量难事， 甚能摄伏心，
遍割身不嗔， 今谁能恼我？

“烦恼已退成正觉， 于诸众生等慈心，
永无嫉妒及秽怒， 现前无有如我者。
我今破魔所有力， 能退无量俱胝魔，
决定与汝作解脱， 何故恐怖不入城？
所有十方及此土， 住此诸佛刹土者，
彼等一切我普请， 及大神通菩萨众，
愿令世间悉遍满， 及以福智薰世间，
共彼如佛法式住， 亦持诸佛所顺可.”

尔时，无量百千万亿那由他阿僧祇天、龙、夜叉、阿修罗、迦楼罗、紧那罗、摩睺罗伽、人非人等，俱来大众一时同声唱言：“善哉!”复作是言：“南无希有未曾有无数精进具足如今世尊！南无南无大希有未曾有无数精进具足如今世尊！安慰一切天人及众生类皆蒙度脱，退诸魔众散灭众生烦恼垢聚，破我慢山斫受生树，碎生死日除无明闇，生外道信竭四流水，然正法炬示菩提路，授与众生柔和忍辱，游戏三昧处禅定乐，普令觉悟四圣谛道。大悲导师广度众生,于生死海引诸天人入无畏城!”
时诸天、人、阿修罗等，各以种种天妙华香、塗香、末香、杂宝华鬘庄严之具散于佛上。为供养佛故扫饰衢巷，以天宝衣、天妙华、天绮縠遍覆道上。又雨曼陀罗、波卢沙、迦卢遮、大卢遮、优钵罗、俱物陀、分陀利等种种莲华，随佛所履布于足下。其道两边化作天树，枝叶华果悉以七宝而严饰之。七宝树上，复现种种妙宝天衣、天冠耳珰、环玔宝饰庄严之具。是诸树间有天华池，其池四边周匝七宝，清冷美水八德具足，众宝莲华及妙音鸟，杂色间发盈满其中。
彼诸天众供养佛故，于虚空中各持七宝幢幡华盖，校以种种金绳露缦真珠璎珞，又雨金屑、银屑、毗琉璃屑，及散一切沉水末香、多伽罗末香、黑栴檀末香、多摩罗叶香，复雨牛头优罗伽栴檀香等，种种末香遍于道上。复雨金绳交络真珠璎珞、摩尼珠璎珞、如意珠璎珞，缤纷布濩于虚空中随风回转。其城内外所有道上，悉以种种天庄严具而严饰之；乃至城中魔及眷属，亦以妙好天庄严具而严饰之。
尔时，世尊怜愍一切诸众生故，便入首楞严三昧。其心正受，以如所入定在道徐行，即现种种微妙色身，威仪相好光明希有，于其城内道中正立，令彼道上一切众生悉见佛身。所有事梵天者，应以梵身而得解脱，世尊即现梵身而化度之；所有事释天者，应以释身而得解脱，即现释身而化度之。所有事那罗延者，应以那罗延身而得解脱，即现那罗延身而化度之。所有事摩醯首罗者，应以摩醯首身而得解脱，即现摩醯首身而化度之。所有事四天王天者，应以四天王身而得解脱，即现四天王身而化度之。所有事转轮圣王者，应以转轮王身而得解脱，即现转轮王身而化度之。所有事诸小王者，应以诸小王身而得解脱，即现诸小王身而化度之。所有事大神通者，所有事沙门者，所有事童男童女妇女身者，皆现彼身而化度之。及至所有事师子事、龙事、象事、兔事、阿修罗杂类身者，是诸众生应以彼身威仪色相而得解脱，如来悉皆现彼形相而化度之。世尊如是种种现时，彼一切道行众生，见是事已皆共合掌，头面著地礼拜赞叹，围绕如来得未曾有。所有事象事、龙事、阿修罗，乃至所有事兔神者，彼等众生即见如来，同兔形相在道而行。所有众生事于佛者，彼等众生即见如来，如佛威仪在道而行。彼等众生悉皆合掌赞叹礼拜，相与依随从佛后行。
尔时，雪山光味仙人，与其徒众五百人俱，为魔所遣，诣王舍大城令至佛所。是时，光味于城门内住待如来，见佛身相犹如仙人，威仪形相显发庄严，及见无量百千俱胝诸天围绕供养，见是事已复作是念：“如此人者，真大仙人，有大加护，应受人天最上供养！及见一切身分庄严似圣智者，我等二人，谁为尊胜？智慧谁胜？我于今者如何了知?”又作是念：“我应近问，以何生类？以何姓氏？受持何等？以何志乐？以何等行?”光味仙人自观徒众，说如是偈：

“今见多闻大福德， 能持大行应供者，
能知善道牟尼最， 大忍智义法具足。
汝等一切殷重心， 以大方便常供养，
我当于此功德者， 闻其善说度彼岸.”

尔时，光味一切徒众摩那摩等，皆共同声作如是言：“如是，大师，应如是作.”
时，光味仙人并诸眷属往世尊所，到佛前已合掌住立，作如是言：“汝今是谁?”
世尊答言：“我是婆罗门.”
仙人复言：“汝姓何等?”
世尊答言：“我姓瞿昙.”
仙人复言：“汝何志乐?”
世尊答言：“三解脱门.”
仙人复言：“行何等行?”
世尊答言：“我行真际如.”
仙人复言：“出家几时?”
世尊答言：“如彼无明久如所起，我今出家亦复如是.”
仙人复言：“如是大仙星宿应现，如所明记颇诵不耶?”
世尊答言：“如彼平等我不忘置，彼何所有有何坚固？如此相者世间智知.”
仙人复言：“为欲令诸智慧之人心生欢喜故作此说.”
世尊问言：“云何名为星宿之句?”
仙人答言：“二十八宿日月所依随转而行，各依彼人横手八指以为量法。彼十二八指以为身量，以一八指用为顶量，以一八指为足掌量，如是十四八指，应知是为星宿量法之句。若解如此更无异法，各随其人有黡记处以为定法。若不尔者大牟尼听，我今当说星宿之句。
“卯星生者，于面右边权下四指有赤黑黡，黡上有毛，名闻智慧爵禄相应威势炽盛，卯星生者有如是相。毕星生者，身上有疵若四指量，聪睿贞实，心常守法，智慧惭愧，爵禄具足，于一切时心常勇健能摧胜怨。参星生者，颈下四指中有黑疵，为性勇健，爵禄具足。嘴星生者，从项量已下一搩手半左相有黡，性多嗔痴而有爵禄。富那婆苏（唐言井宿）星生者，于左胁下当有黑疵，财谷具足而少智慧。富沙（此言鬼宿）星生者，有最上相，手中轮相犹如日轮，上妙端正发相右旋，一切依住上身圆满，能破烦恼为大导师。阿失丽沙（此言柳宿）星生者，胸有黑疵，好斗犯戒，难与共住，性多淫欲（上七星是东方宿）。
“莫伽（唐言星宿）星生者，若胸若背而有小疣，是善丈夫能如法行而多财货。初破求（此言张宿）星生者，或脐左右必当有疵，多悭短命。第二破求（此言翼宿）星生者，脐下四指若见黡者，爵禄持戒皆悉失坏。阿萨多（此言轸宿）星生者，脐关无下当有赤黡，性好作贼，谄曲少智，聪明薄福。质多罗（此言角宿）星生者，男女阴上当有黡子，为性纯直而多爱欲，复好歌舞。萨婆底（此言亢宿）星生者，或男根头或在根下有黄黡生，受性多贪，嗔恼大众而无智慧。苏舍佉（此言氐宿）星生者，从跨已下八指量内随处而有赤黡生者，眷属具足多有僮仆，位居卿相聪明惭愧，勇健谋决能退怨敌，常受安乐命终生天（上七星属南方）。
“阿奴逻陀（此言房宿）星生者，从膝已上八指量内若有小疣，持戒有法爵禄具足。逝瑟吒（此言心宿）星生者，髀内有黡，短寿贫穷，犯戒少慈，为人憎嫉。暮罗（此言尾宿）星生者，髀上当有小疵，此有福德而速灭门。初阿沙茶（唐言箕宿）星生者，膝盖有黡，性好舍施，能知法道命终生天。第二阿沙茶（此言斗宿）星生者，于右胫上当有青黡，性好斗诤，人不依附而不信受。失罗婆（此言牛宿）星生者，于右胫上必有两黡，常丰爵禄受身无病，人所爱乐命终生天。陀你瑟吒（此言女宿）星生者，胫上有黡多嗔少贪，虽有智慧而无爵禄（上七星属西方）。
“舍多毗沙（此言危宿）星生者，从膝已下十六指内当有黑黡，为性愚痴溺水而死。第一跋陀罗跋陀（此言室宿）星生者，从曲膝下八指内膊上必当有疵，令人嗔恼，愚痴贫穷好作贼盗。第二跋陀罗（此言辟宿）星生者，于虎口内当有黡子，好施持戒念力强记，有智有悲性无所畏。丽婆底（此言奎宿）星生者，为人卑下庸力自活。阿湿毗腻（唐言娄宿）星生者，足母指间当有青黡，身无病恼而常大力。婆逻尼（此言胃宿）星生者，于足掌下当有黡子，受性无悲好为宰手，破戒恶行死入地狱（此北方七星原缺虚星）。
“如上所说此即名为星宿之句，以此得知人之性行贫富好恶。若知此者，能令众生到于彼岸.”
尔时，世尊告仙人曰：“此是愚痴凡夫所见，依心随著住分别行。凡夫热病之所妄见，如彼狗蛇鱼鳖之类。若复其余种种众生，此富沙星之所生者彼非乐分。如汝神通得定解脱，我复能为一切示者，汝今何故不问于我?”
时，光味仙人生大欢喜以华散佛，即便以偈而赞请曰：

“仙人人形相， 我见最上相，
不知彼种姓， 为天为人耶？
音声言语法， 犹如大梵天，
持行持色相， 久远仙相似？
昔所不闻见， 具足牟尼相，
所师何所说， 及说汝之姓?”

尔时，世尊即便以偈，答仙人曰：

“不知此彼岸， 故有相建立，
被缚一切苦， 汝非解脱器。
六度是我姓， 六通婆罗门，
说彼六和敬， 六根分别修。
三法三解脱， 平等知无我，
菩提心发时， 彼时我出家。
我相不可得， 善修于无相，
无人无寿命， 知无我亦空。
三受三行法， 分别修所空，
我度智彼岸， 此为无等说。
无所著如空， 菩提心作者，
彼忍力具足， 当得如是智。
不著于诸法， 得报者亦无，
如是解顺如， 菩提不难得。
不立于诸法， 及不依彼此，
真际分别修， 此当得如来。
无相无想相， 离于有所得，
诸法非和合， 此当得如来。
汝舍此等相， 自心惑亦舍，
汝觉等虚空， 如是当得佛.”

尔时，世尊说此偈时，时中无间，光味仙人并诸眷属，即见世尊形相威仪，还如佛住复得忆念，自念久远先种善根而得现前。时光味仙人即得菩萨三昧，名曰宝星，所得三昧于菩萨三昧一切观见，如在高幢观见一切三昧，自在境界无所系属，不依他见，无人能坏，无人能夺。
时，光味仙人即于佛前合掌而住，两手捧华以偈赞佛：

“无边称实说， 世间善依怙，
如来慧眼光， 照一切众生。
出过众生上， 精进常慈悲，
稽首坚固者， 导师尽诸著。
紫磨金色光， 触众生清凉，
觉一切众生， 以菩提功德。
佛转大法轮， 能破烦恼山，
最后所行讫， 今得菩提智。
众生中大医， 真实相庄严，
说我当得佛， 众生中导师。
割坏诸爱网， 自度亦度他，
久近得佛记， 当作人中上。
苦流漂众生， 令度于有海，
涅槃安隐处， 置立无漏道。
所有十方佛， 功德如大海，
彼为我作证， 回向菩提心。
一切诸众生， 苦触极恶恼，
三世及福德， 我本身口意，
及一切众生， 苦灭得佛乐，
众生普具足， 得常住涅槃。
众生病寂灭， 烦恼水枯涸，
得智等诸根， 自性常坚固。
众生到杀处， 及受众苦缚，
以我福德光， 普令速解脱。
一一众生界， 得如海功德，
得无量福智， 一切乐具足。
弃彼诸恶见， 速亲近正见，
忆念前生处， 众生得法行。
一切得法船， 度有海彼岸，
既度彼岸已， 得佛一切法。
久住无量劫， 普雨大法雨，
法云清净水， 净洗诸众生。
若我身口意， 一切所作恶，
我一切发露， 唯佛作证知。
我生敬重意， 莫复行恶业，
佛不可思议， 常得现前见。
若有一福德， 回向为菩提，
我因诸众生， 忍受一切苦，
我劝请众生， 行菩提上道，
净诸刹土劫， 及众生智海。
我得净刹土， 随彼证菩提，
得清净徒众， 净忍住诸地，
决定五神道， 我得师子说，
无著智示者， 导师当记我。
若定得佛时， 一切法调御，
我所散之华， 空中成华盖。
天龙人等众， 一切来作证，
我顶礼佛足， 令地大震动.”

尔时，光味仙人所散之华，住处空中近佛顶上合为一盖。时，光味仙人见此事已，倍复过量无余悕望，第一爱乐生大欢喜，即便稽首两膝著地礼世尊足。光味大仙礼佛足时，应时无间，一切三千大千世界六种震动。所有无量阿僧祇众生，百千俱胝那由他等，普来集会悉皆悲喜，生大惊叹怪未曾有。
是时，如来随彼众生所应见者现种种身，应以象形而教化者，即见如来如彼象形生爱乐心。又见大仙人所散之华，住上虚空变成华盖，及大地动。既见此已，倍复过量生希有心，到世尊所顶礼佛足。所有众生应以佛身而教化者，彼见如来如佛身相生希有心。是时，世尊即便起定，从首楞严三昧安详而起。无量众生所教化者，皆见世尊无余悕望，皆大喜悦生爱乐心，各如所得华鬘、衣服、末香、塗香诸庄严具持散供养。
尔时，世尊即为光味仙人，说受记偈：

“速起听受记， 导师今为说，
大仙得菩提， 地动华一盖。
住上虚空中， 无比加护故，
汝得两足尊， 自在利世间。
佛有无边福， 边量等虚空，
三界中坚固， 法灯照世间.”

尔时，光味菩萨摩诃萨即前恭敬白佛言：“世尊，我得佛刹似何等相，我于彼刹转大法轮?”
是时，世尊告光味言：“汝来世过无量阿僧祇劫，于北方分有世界名开敷香，具足庄严有如是相，如今西方安乐世界。汝善丈夫于彼佛刹当得阿耨多罗三藐三菩提，号无垢香光胜如来、应供、正遍知、明行足、善逝、世间解、无上士、调御丈夫、天人师、佛世尊。彼佛寿命十中劫量，唯诸菩萨摩诃萨俱，无有声闻、辟支佛乘，纯说无上清净大乘.”
时，彼大众闻佛世尊授彼光味仙人记已，各以所持供养之具供养仙人。时，五百摩那婆等，及九十二那由他百千俱胝众生，发阿耨多罗三藐三菩提心，及得菩萨不忘菩提心三摩提。
