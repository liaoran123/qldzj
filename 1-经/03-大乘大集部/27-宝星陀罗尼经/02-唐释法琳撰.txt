
宝星经梵本三千余偈。如来初证觉道，度目连身子，及降伏魔王，护持国土，说此经也。自像化东渐，绵历岁时，三轮八藏之文，四树五乘之旨，显神光于石室，流梵响于清台，虽鞮译相寻尚多疑阙。我大唐皇帝，乃圣乃神，允文允武，乘机抚运，拯溺救焚，反上皇之风，行不言之信。去泰去甚，既揜顿于八弦；无事无为，乃朝宗于万国。瀚海天山之地，尽入提封；龙庭凤穴之卿，咸沾声教。仁踰解网，治踵结绳。大德闲闲，外齐八则；小心翼翼，内整四仪。临赤县而溢慈悲，寄玄扈而敷弘誓。每以诸有非乐，物我俱空，眷言贞要，无过释典。
有中天竺国三藏法师波颇，唐言光智，誓传法化，不惮艰危远涉葱河，来游真丹。以贞观元年景戍，洎于京辇。既登上席，爰懋锦衣，有诏所司，搜扬硕德，兼闲三教，备举十科者，一十九人。于大兴善寺，请波颇三藏，相对翻译。沙门慧乘等证义，沙门玄謇等译语，沙门慧明法琳等执笔，承旨殷勤详覆，审名定义，具意成文。起贞观三年三月，讫四年四月，凡八卷十三品，用纸一百三十幅，总六万三千八百八十二言。归命一切佛菩萨。
