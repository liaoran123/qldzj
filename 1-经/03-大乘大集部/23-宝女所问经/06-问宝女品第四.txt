
尔时贤者舍利弗问世尊曰。其宝女者。发无上正真道意以来久如。为于何佛而志大道。佛告舍利弗。乃往过去久远世。不可计会无央数劫。尔时有佛。号曰维卫如来至真等正觉兴出于世明行成为善逝世间解无上士道法御天人师为佛众祐。世界曰清净佛土。衣被饮食居宅游观。皆如第四兜术天上诸菩萨众。又彼佛时。纯悉一类唯菩萨众菩萨之会七十六亿皆不退转。得诸总持出于辩才。

佛言舍利弗。时维卫如来至真。有转轮王名曰福报清净。主千世界。帑藏珍宝不可称计福报清净。中宫之内夫人婇女八万四千。皆国中上真人玉女。王有千子悉皆力士威势难论。其王供养维卫大圣。三十六亿岁一切施安。而诸菩萨奉衣食床卧之具病瘦医药。舍利弗问曰。唯然大圣。维卫如来寿命几何。世尊告曰。寿十中劫。福报清净王供养维卫如来。不可称限。中宫诸子眷属枝党九十二垓。侍从围绕诣维卫佛稽首足下。明月珠璎其价百千奉上世尊。则而叉手白维卫佛。唯然大圣。吾身所有供养众备。宁有供养超过此者进如来乎。佛告舍利弗。维卫如来答福报清净王曰。大王欲知有异供养为尊为上为无俦匹。王所未施设。百倍千倍万倍亿倍巨亿万倍。超胜于王前所施与供养之具。又问何谓。维卫如来见彼大王心之所念。则说颂曰。

亿千诸佛国　　无数如恒沙
至亿百千劫　　满中珍宝施
而供养如来　　合集其福德
不及愍众生　　而发道意者
事亿千诸佛　　垓数如恒沙
奉无数亿劫　　亦如江河沙
佛道心哀胜　　七步为超殊
斯供养诸佛　　最尊豪无上
斯施为超越　　诫无量上忍
此精进坚强　　定意慧无动
其发道意者　　志愿于导师
是福最无限　　所积不可尽
名称远流布　　眷属巍巍妙
财宝势力豪　　心念如侥获
为转轮圣王　　威力天帝梵
若志性欣豫　　断意诸通慧
消灭诸恶趣　　悉无八难畏
长益清净道　　常处天人路
若人建立志　　离垢无上道
诸根恒明达　　圣聪无闇塞
睹诸佛奉事　　而听闻经典
精求智慧圣　　常知弘道心
心无犹豫结　　离谄常质直
愍济众生故　　其志愿道意
不乐诸欲乐　　志慕于法乐
普世无所著　　行如水莲华
不厌福德慧　　志求度无极
发道心如是　　孰不建大道
则以巨锭镣　　昭济诸群[黍-禾+利]
为尊上明师　　众生大导师
处世为最上　　施药除诸病
建立于道意　　亿无量无尽

佛告舍利弗。福报清净王者。从维卫如来。闻发道意咨嗟功德不可限量。欢喜踊跃不能自胜。则发无上正真道意。时王中宫太子官属群臣百官。及诸小王眷属翼从。说此颂曰。

今以建立　　最尊道意　　兴发慈心
愍伤众生　　假使欲得　　吾所敬重
则发道意　　令其坚固　　生死本际
而不可知　　坐行非事　　堕于苦恼
殷勤精进　　志尚佛道　　为众生故
行愍善哉　　则能长益　　辩才智慧
具足供养　　圣达如是　　维卫之佛
得不可量　　为通慧心　　所行若斯
欲获天世　　之所安隐　　帝释梵天
转轮圣王　　有为之安　　无为之乐
则当遵修　　于斯道意　　思摄禅定
不可限量　　度于彼岸　　道亦如之
圣通之慧　　靡所不达　　诸一切智
所行如是　　十力佛势　　不可思议
四无所畏　　如来所有　　诸佛之法
弘广无边　　从清净心　　而获致斯
假使欲动　　亿千国土　　音声普告
而悉闻知　　修清净行　　恢弘无垢
有聪达者　　当发道意　　则为十力
之所奉敬　　而诸如来　　悉咨嗟之
为诸众生　　无请之友　　有聪慧者
当发道意　　设使佛道　　现无慧慈
说其功德　　无数亿劫　　佛之道意
所有功祚　　不可尽极　　况欲限乎

尔时福报清净大王。适说此偈。九十二垓民人之众。及王后宫并千子。则发无上正真道意。三千大千世界六反震动。十四亿天演劝助音发大道心。然后彼王转轮圣帝则更恭肃。十亿载供养维卫如来之尊。一切施安。净修梵行清净之戒。常听如来所说经典。眷属俱往启受法教。则立长子而为国主。便下须发以家之信。离家为道行作沙门。作沙门已寻则学是四无尽句。次第咨嗟称限求趣。何谓为四。至诚章句。法典章句。妙谊章句。律令章句。具亿千岁入权方便。其王出家学此以后。于千世界三昧正受超度众生。悉于维卫如来之所而作沙门。佛告舍利弗。欲知尔时转轮圣王。福报清净者。岂异人乎。莫造斯观。则是宝女。斯宝女者于维卫佛。初发无上正真道意。时舍利弗问世尊曰。以何罪盖受女人身。佛告舍利弗。菩萨大士。不以罪盖受女身也。所以者何。菩萨大士以慧神通善权方便圣明之故。现女人身开化群黎。于舍利弗意趣云何。斯宝女者为女人乎。莫造斯观。承圣通力而有所变。则真菩萨也。当造斯观。无男子法无女人法。具足一切诸法之要。无来无去。此宝女者。处阎浮提开化教授。九万二千诸童女众。皆发无上正真道意。于时宝女谓舍利弗。耆年岂能现女人身。而为众生讲说法乎。舍利弗曰。如今吾者则不好乐男子之身。况当复受女人之像。宝女问曰。卿为秽厌于己身乎。便答女曰。实患厌之。宝女答曰。是故菩萨超越一切众生之类而无有侣。舍利弗曰。以何等故。其女答曰。唯舍利弗。声闻之家所可秽厌。其诸菩萨不以患难。声闻之家何所秽厌。五阴四大衰入之事声闻所患。菩萨执持五阴四大六入之事。不以为患。声闻秽厌所生周旋及受吾我。菩萨受身无所患厌。诸声闻众恶受生死。菩萨游入无量终始不以患厌。声闻秽厌所生众难。菩萨所生而无患难。声闻懈厌功德之业。菩萨积累众德。不以厌足亦无患难。声闻恶厌在于众会。菩萨开化群黎之党。不以患难。声闻秽厌郡国县邑。菩萨普入郡国县邑州域大邦。不以恶厌。声闻秽厌。己身尘劳菩萨不患。一切众生尘劳之欲。唯舍利弗。声闻之家所可秽厌。菩萨大士无所患难。
