
宝女白佛。所可谓言如来十力。以何等力为十力乎。而得成就。佛告宝女。假令菩萨行菩萨道。未曾归于成立下乘也。终不兴造不善之业。彼则以斯坚固之力遵诣道场。宝女又问。何谓十力。佛告宝女曰。力达处处以处处力审如有知。有限无限审如有知。设令宝女。如来处处非处处事。有限无限审如有知。是为如来第一之力也。如来以斯于众会中而师子吼。解无著要转净法轮。沙门梵志天龙魔王梵天世人。巍巍之德莫能当焉。常如法故。

复次宝女。行菩萨道。欲令余殃罪福之报未之有也。彼以得蒙遵修力势。逮成佛道。过去当来现在罪福悉知其原。设使如来知去来今罪福报应。善恶所趣审如有知。是为如来第二之力也。如来之力而于众会则师子吼。解无著处转净法轮。沙门梵志天龙魔王梵天世人。巍巍之德莫能当焉。复次宝女。行菩萨道。观众生根而为说法。知其原已而度脱之。若使应于众人之根。以此具足逮成佛道。为诸众生以精进根限了黎庶审如有知。假令宝女。如来现知众人根本而师子吼。是为如来第三之力。应如法故。复次宝女。行菩萨道入于众生人物之界。随人所好如其黎庶而建立之。彼入斯界究竟之力。逮成佛道。而晓世间无数之形若干种体。假令如来入众生界。各从信喜而开导之。是为如来第四之力。应如法故。

复次宝女。行菩萨道。群萌之类志若欲脱。因其所信而得勉济。求于慧见。睹如慈信而不恶秽。彼则以是信解脱力究竟之事。逮成佛道。而知黎庶若干种信。无量之乐审如有知。假使宝女。如来了知仙人众生若干种信。所乐无量审如有知。是为如来第五之力。而于众中则师子吼。沙门梵志天龙魔王梵天。巍巍之德莫能当焉。复次宝女。行菩萨道显发遣慧。有为无为有形无形之所有法。求声闻乘缘觉之乘若复大乘。彼以斯慧具足之力逮我佛道。一切尽入究竟之慧。审如有知。假使宝女。如来普入众慧靡不周达。审如有知。独步众中而师子吼。天上世间。巍巍之德莫能当焉。常应如法。是为如来第六之力也。

复次宝女。行菩萨道。未宝废失往古德本。而不放逸超越本愿。彼则以斯往古本德不忘失力。具足究竟逮成佛道。心念过去无数劫事审如有知。假使宝女。如来知己及他众生不可计量往古之事。悉诚念之审如有知。而于大众师子之吼。是为第七之力。沙门梵志天龙魔王梵天。莫能当焉常如应法故。

复次宝女。行菩萨道。遵修禅定三昧正受心无所生。离于欲尘调隐柔仁。彼则以斯柔仁之力。具足究竟逮成佛道。了于黎庶一切禅思脱门定意正受之行尘劳怀结。审如有知。假令宝女。如来晓于黎庶一切禅思脱门三昧正受尘劳怀结。审如有知。是为如来第八之力。而于大众师子之吼。沙门梵志天龙魔王梵天。巍巍之德莫能当焉。

复次宝女。行菩萨道。未曾覆蔽众生之功。不轻未学不慢不及。逮致显明照于众生。彼则以斯弘大光耀。究竟具足逮成佛道。天眼彻视如有悉知。假使宝女。如来至真道眼彻视靡不睹见。是为如来第九之力。独游大众而师子吼。沙门梵志天龙魔王梵天。巍巍之德莫能当焉。

复次宝女。行菩萨道。不御众生至有漏法。则为黎庶说漏尽法不长诸漏。以无漏道求于众生。显示正路。彼此无漏笃信之力。具足究竟逮成佛道。普达一切尽诸漏慧。审如有知。假使宝女。如来悉尽诸漏慧者。开示一切无漏之慧。是为如来第十之力。如来以致斯真力者。则于众会而师子吼。了无著处转净法轮。沙门梵志天龙魔王梵天世人。莫能当焉。是为宝女如来十力。如来以是十种之力。具足成就乃得谓正觉。假使菩萨逮闻此力。以斯菩萨十种之力。而逮成就如来十力。
