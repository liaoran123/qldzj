
闻如是。一时佛游于如来宝净高座。则为如来之所建立。积无极德已为庄严。所游道场。佛慧报应蠲除所行。升菩萨宫讲无量颂。如来所叹显立威变。圣导无碍普有所入。志存微妙诱进权行。等过去慧于当来劫弘大究竟。其德无量。顺平等觉善转法轮。无限之首谛分别慧。于一切法而得自在。悉睹众生心之诸根。度于彼岸。晓了方便断除诸着邪业之行。为造佛事。莫不笃信化令寂定。与大比丘俱六百万。其心调和。消除挂碍尘劳之欲。乃为如来法王之子。修深妙法兴发道化。无有颠倒威仪显曜。成就圣路为大众祐。如来安详获善究竟。复与菩萨大圣众俱。无量无限不可思惟浩浩大会行无所拘。诸菩萨等斯须之间。寻能超越无量佛国。便设权宜供养奉事十方如来。有所咨启听受经典。不以厌倦。而常精勤劝化众生。智慧善权以用超殊。至于彼岸。得度无极而以建立无碍脱门。便得超越一切众想望报罗网。近一切智诸通之慧。

其名曰明天菩萨。选游步菩萨。择战斗菩萨。照明藏菩萨。蠲慢意菩萨。踊步菩萨。眼观菩萨。雷音菩萨。离冥菩萨。如是等类诸菩萨众不可限量。无边无际不可引喻。

尔时世尊叹咏菩萨所生道场。其法名曰无阴盖辞。一切菩萨径路清净。诸佛之法力无所畏。具足究竟圣慧之事。于诸法典而得自由。总持之门。所入法印敢可遭遇。决众法门圣通无极。超入于慧不退转轮。说不回还。诸乘平等所导无二。游无所坏一品法界。而分别说众生心根所入之慧。独步坚强决了诸法。灭除一切诸魔之场。已度众患随应顺法。律化众尘诸邪之见。入无限慧方便劝助。行无边际咨嗟权慧。十方诸佛所共宣畅。达无希望行无挂碍无处之门。分流兴隆一切诸法。决了如应而等普入。有想无想体解圣达。游于深妙缘起之事。显明道业无极德慧。佛身口意而以庄严。于此三事心行所归智慧无尽。越诸圣谛坏声闻乘。身心澹泊开演明哲。教化缘觉致诸通慧。导利大乘入于道品。于一切法而得信忍。宣扬如来所因兴德。讲说分别诵读宣现。智慧教授。开示流布靡不周遍。

尔时世尊讲说于斯善慧法典。宣弘普诵。时众会中有一女人。名曰宝女。即从座起。右手执持妙珠璎珞白世尊曰唯然大圣。如我所言至诚不虚。设此众会佛所说法大士所讲。吾能具足持斯经典。普于十方流布弘广。劝无量人。于此法宝建立无上正真之道。如是所誓不改易者。如来威神使斯贯珠显示圣旨。于时世尊。因众现变。令诸菩萨。皆于其上。化成棚阁珠交露帐。斯诸正士。然后来世成正觉时。如其佛土微妙严净佛道场树。当使于今现此瑞应。众宝棚阁珠交露帐令斯会者睹其严净悉皆悦豫。于时宝女。前诣佛所则散珠璎。散珠璎已。佛之威神。宝女之德誓愿至诚。在于佛上及诸菩萨上虚空中。化成棚阁珠交露帐。辟方弘广。若干种变奇特殊妙。周匝平等庄严校饰。分布安处正无倾斜。时诸菩萨各心念言。如我等身本往古时志所誓愿。当令吾等佛土严净。道场觉树亦复如是。斯诸菩萨如心所念。各各自见交露棚阁。适睹此已怪未曾有。前白佛言。甚为难及。天中之天。其宝女者所建立力。能为我等显现瑞应。无央数劫所发志愿。今此宝女。一心念顷悉令现矣。世尊告曰。如是正士。如汝所言。宝女发意如志所建。行道以来于六十二百千亿垓诸佛之所。植众德本。乃致若兹至诚所建真实誓愿。以是之故。今斯宝女如其所誓。被德之铠寻使成立。诸正士等。又宝女者设欲志愿。于斯三千大千世界。普雨天华悉令周满。则如所言辄雨名香捣香泽香杂香衣服膳馔。设复欲令幢盖缯幡自然庄饰周遍虚空。寻如意成。若复欲令天地水灾自然兴者。若复火灾则如所言。便有水灾自然火灾。设复欲令水灾火灾蠲除。还复如其所言悉能致之。设欲令此一切众会。悉自然变形体被服如转轮王。寻悉能成。为四天王形体被服。天帝形像。梵天颜貌。大神妙姿容之像。比丘比丘尼清信士清信女色像颜貌。则如所言悉能成之。正使欲令变怪现化亿百千魔。一一魔者手各执持百种刀杖。令此众魔坚住不动。不设刀杖悉使化成若干品种诸珠璎珞。须缦众华思夷之华。皆辄如言。若复欲令玄绝旷野。自然变有饮食衣被。为大城郭。十八亿家游居其中。如其所言皆能致之。三千世界所有形像。欲令颜貌皆成如来。寻辄如志。若复欲令一切众会处在虚空。悉当如言。诸族姓子。斯宝女身欲令无量无限无有边际佛之境界。诸佛世尊所说经典。于虚空中皆为通达。具足众备普闻音声。如佛所言无有缺减。十方佛辞亦如所说但能宣畅。于是宝女。立愿之力神足变化。普示现之如此色像。则于佛前说是颂曰。

以宝为业　　执妙圣珍　　演说豪尊
无量道德　　则以蠲除　　尘欲嗔结
乃布惠施　　七觉之宝　　以宝光明
照众窈冥　　若干品类　　明月珠曜
尊上琦珍　　宝英最胜　　今以瑰珠
恭奉安住　　假使玛瑙　　首藏明珠
焰光之珠　　无垢藏珠　　日月之明
所出光晖　　蒙尊所照　　而悉覆蔽
观能仁身　　无能限量　　所荷之祐
致获十力　　住立斯土　　极至上界
观察圣体　　转显加倍　　一切众会
各各见佛　　悉自念言　　尊在我前
皆从方面　　悉见佛颜　　紫金纵容
无比之貌　　正使坐时　　卧寐经行
若复现在　　处众会中　　言辞若嘿
乐立禅定　　威仪无比　　圣智无限
一一毛孔　　所演光晖　　则能普照
一切十方　　身如莲华　　最胜弘满
犹如志性　　令意寂然　　常立诚谛
所云真实　　如口所言　　尊行相应
晓了分别　　诸法之谊　　稽首道备
得度彼岸

尔时宝女以此颂偈赞佛德已。白世尊曰。我身今欲咨问如来。于斯经典章品之句志所趣向。设见听者乃当自陈。佛告女曰。恣所欲问。吾当为汝分别说之令心悦豫。于时宝女见佛听之欢喜踊跃。白世尊曰。何谓菩萨常怀至诚。云何如来为诸菩萨说真实辞。何谓菩萨而应顺法。云何如来为诸菩萨讲说经典。何谓菩萨寻应威仪。云何如来为诸菩萨而说议趣。何谓菩萨奉顺律教。云何如来为诸菩萨讲决律事。

佛言。善哉善哉。宝女所问。欲畅仁贤真要辩才。谛听谛听善思念之。唯然世尊。愿乐欲闻。于时宝女受教而听。佛告宝女。菩萨有三法常怀至诚。何谓为三。未曾欺佛。不自欺身。亦不欺诳一切众生。何谓菩萨欺于诸佛而欺己身及与众生。假使菩萨兴发无上正真道意。志慕声闻缘觉之地。而誓求愿意甘乐之。是为菩萨欺佛己身及与众生。何谓菩萨不欺诸佛己身众生。假使菩萨发大道意。设令勤苦遭众恼患为诸众魔所见娆试。为诸外道所见逼迫。毁辱诽谤而戏弄之。百种骂詈挝捶危害虚妄之事而以加己。志性寂然不起怨结。不怀怯弱不成迷误。不恐不畏不以忧戚不以为恨。续秉一志志性坚强。平等之行不舍道意但执惠心珍宝之心。常怀道心。一切世间最尊第一。又复发心为诸众生。救护归命令得超度。所兴之心而无等伦无以为喻。不退不舍不在余乘。常立一志乐于佛道。导御法轮。令诸群萌悉得面见。现于诸力兴显如是。行步举动遵修精进。终不破坏他人言教。是为菩萨不欺诸佛不自欺身亦不侵欺一切众生。假使菩萨不欺诸佛不自欺己不诳众生。是为菩萨第一至诚。彼以四事不欺诸佛顺于坚固。而应威施。所为力强。精进殷勤。复以四事不自欺身。志性仁和。质直其心。无有谀谄。亦无虚訑。彼以四事不欺众生。方便应病。慈心愍哀。加以四恩。是为菩萨第一至诚。不舍道心而不违失往古之愿。佛复告宝女曰。菩萨至诚。谓口寂然护于言语。所说无缺口辞真谛。在于独处若大众中。言常至诚。不以国故而两舌也。不以珍宝具足货业而欺虚言。不以父母亲族贪财惜费而两舌也。佛语宝女。有三十二事口辞清净。何谓三十二。羞惭(一)。造德(二)。常怀耻愧(三)。等修于善(四)。不为劣恶(五)。不索讥谤(六)。不为卒暴(七)。教化诸天(八)。不兴恐惧(九)。烧诸恶趣(十)。开演善归(一)。贤圣所命(二)。恭奉明智(三)。其内清净(四)。善修于外(五)。而受言教(六)。分别言辞(七)。无[革*亢][革*卬]说(八)。口演柔软(九)。言语殊特(十)。口畅香洁(一)。而随教命(二)。无有欺诈(三)。无所热恼(四)。造业可爱(五)。内无有失(六)。外亦无误(七)。不为罪业(八)。造众祐地(九)。乐于佛道(十)。传语至诚(一)。言辄获利(二)。是为三十二事也。

佛告宝女。所谓至诚求愿具足。所以者何。喜布施者为菩萨道。无悭贪故斯成志愿。一切所有设能慧施。睹是以后此则至诚。清净之诫为菩萨道。不为毁禁斯成所愿。假使戒禁具足清净。睹是以后此则至诚。建立忍力为菩萨道。志不怀结斯成誓愿。其忍辱者此为柔和。睹是以后则为至诚。遵修精进为菩萨道。不为懈废斯成所愿。设能普行一切德本。睹是以后则为至诚。建立禅定为菩萨道。不为乱心斯成所愿。设能怀来习一心者。睹是以后则为至诚。建立智慧为菩萨道。不为邪黠斯成所愿。晓了圣慧。睹是以后则为至诚。四意止行为菩萨道。不为放逸斯成所愿。意以寂定。睹是以后此则至诚。四意之断为菩萨道。不兴众恶心若灭除。斯成所愿。睹是以后此则至诚。四神足行为菩萨道。无有不达已能飞行。斯成所愿。睹是以后此则至诚。五根之事为菩萨道。诸根寂然无有错乱。斯成所愿。诸根澹泊。睹是以后此则至诚。五力之行为菩萨道。不为无势具足十力。斯成所愿。睹是以后斯则至诚。七觉之意为菩萨道。无所不了已能觉达。诸情不起斯成所愿。睹是以后此则至诚。八圣道行为菩萨道。无有邪径。设处圣路斯成所愿。睹是以后此则至诚。四恩之行为菩萨道。不为无救摄诸危厄。斯成所愿。睹是以后此则至诚。修四梵行为菩萨道。不为天人。慈悲喜护救济群黎。斯成所愿。睹是以后此则至诚。神通之慧三达之智。正观寂寞为菩萨道。无诸瑕秽众行普具。斯成所愿。睹是以后此则至诚。具足一切诸德法本。为菩萨道。不为无度。蠲除一切诸不善法。斯成所愿。设能宣备仁贤之法。睹是以后此则至诚。佛告宝女。菩萨亦当玩习奉行贤圣之谛。知于苦慧断于所习。晓了灭尽修行圣路。彼所谓知于苦者。分别五阴无所起故。断于习者。于五阴爱无所习故。究竟恩情无所习行。其为脱门。无所游居不怀所施。其无所怀则于过去而无所至。设于过去无所至者。彼则正法无所蠲除。已于诸法无所除者是为断习。彼知灭尽一切想着。所兴方便睹究竟尽。其灭尽者。为不复怀得于生死。等于所有终始均平。于一切法而无增减。已等观者。斯为晓了灭尽之慧。彼察平等于八正路则能等疗。无所想念而无邪想。求诸尘劳无有吾我。以无吾我便无所受。则无所生无造业者。悉能善修于一切法。是则名曰为圣路矣。假使于斯至诚之慧。晓了一切。皆畅众生。亦无有内亦无所证。是为菩萨之至诚也。佛说是至诚教时。一万菩萨。具足圣慧逮得法忍。

佛告宝女。何谓菩萨应顺于法御行如法。则随法教思惟于法。法为志性恭敬于法。遵修法行欲慕于法。乐于法乐多存于法。法为妙英法为刀杖。被法之铠誓法自严。修法光明法之锭燎。常志法念以法为意。游步于法分别经典。方便应法游步法行。法为卧寐法为威仪。将护法事以法布施。法为财业法无有尽。普弘演法法为严辨。常修法身法为言辞。思惟法念而不放逸。如是比类遵修法行具足成就。而顺法主不为非法。彼为何谓顺法主者。设使如斯至诚真谛。被佛法铠以法为护。恭敬圣众殷勤听经乐于道意。积累众善不舍至真。志性本净而无所著。不违所应。见诸贤圣习众善友。常行恭敬随其示现。离于憍慢多所咨嗟。游在法会至心听经。慕求法典不以厌足。讲说道义则不懈倦。而于经法无能为师。念报恩慈以有反复。所作成办。处于闲居而无恐惧。贤圣之教无所犯负。不舍止足顺从十善。咨嗟布施劝助佛道。奉于禁戒忍辱为力。遵修精进而不怯弱。禅定寂然游入智慧。兴隆道化显扬善权。慈多所护入于愍哀。悦豫行喜护离二事而顺至诚。所可遭遇以善为业。兴发神通导利正法。在所游至以法惠施。于四意止不忘失志。四意断者遵修平等。四神足者现在究竟。诸根明达修治诸力。晓了诸觉超越径路。入于寂寞观察所行。真谛之惠圣明解脱。颁宣晖曜顺诸声闻。随其本地教化缘觉。咨嗟一切大乘之德。则以应谊而理缘起。便于空无无所恐畏。游于无想则无所著。观察无愿五阴如幻。观诸四种亦如虚空。又诸入者本净悉空。七财之业遵修六念。及乐于六行度无极。而获五眼第一之议。常自将护多所超度。善修道业等心一切众生之类。歌颂一切无量诸佛功德之法。佛言宝女。顺法菩萨。不言有我不计有人。亦不计命亦不念寿。不思断绝不睹有常不见所有。若复不离之所睹者。不释边际不猗中间。不从朋友亦无诤讼。亦无不和亦无偏党。不处颠倒不在邪见。越度狐疑蠲除阴盖诸所挂碍。不违远法亦不乱法。不诽谤经不轻慢道。不灭究竟一切诸法。顺道菩萨志存诸法。具足经典所言至诚为顺法矣。无所兴举。于诸异学顺法言者。奸难邪行悉以灭矣。于一切世而顺法言。菩萨顺空行无所获。则无邪想无嗔恚法。顺无愿教。而于三界悉无所行。殷勤专精睹诸瑕秽。顺法菩萨。则无所起亦无所灭。则不受生。本性清净义在寂寞。佛告宝女。所谓法者则不可获。无有文字而无言说亦无辞意。无色无见亦无所趣。无有言诲亦无所教。离心意识无有尘垢。以离瑕疵远于贪欲。无有窈冥无所积聚。则无吾我而无所受。亦无所取离于所受。无有境界便无差特。于十方界而无所著。则为澹泊。弃行身退亦不可睹。觉了玄旷亦无想念。亦无思行抑制圣贤。为明智者所蒙开化。亦无所遭亦无不遭。休息一切。所可遇者则如真谛。三世为空便无永没。亦无终亡亦无退还。亦无所生无所成就。亦无毁灭亦无所有。亦不不有亦无所成。亦不不成亦无所行。亦无所视亦无不见亦不离视。亦不成相亦无不相则为一相。亦复无相亦无所著。离于所著亦无有余。无著无缚亦无所脱。不是我所。亦无所属无所遵修。亦无诸漏则无等伦。亦无平等等无所等。亦无至诚亦不虚妄。不乐不苦。亦不精进亦无不勤。亦无所应亦不不应。亦不专精亦无不精。亦无名色。亦无所起。不为坚固亦无不固。无所破坏亦无不坏。不为金刚亦不坏相。则为真谛。不违至诚。而无别异亦无所远。亦无有像类无有伦比。无有处所亦无有想。亦无有此亦无有彼。亦无差特亦无有内亦无有外。亦无中间。亦无所乐不度彼岸。亦无所见亦无所闻。亦无所念亦无所教。亦无所知亦不无知。亦不有形亦不无形。亦不有作亦不无作。则离一切诸所有形。是谓为法。如是法者。则无音声亦无不声。亦无合会无言无说。是谓菩萨应顺于法也。

佛告宝女。具足一切诸所言辞。则为顺法。其顺法者。未曾与人有所诤讼。其顺法者不轻慢他其顺法者。亦不轻易于未学者。亦不偏敬学成就者。其顺法者。不自称誉亦不显己。其顺法者不乱经典。其顺法者。不以供养而说道义。其顺法者。不为他人顺发狐疑。其顺法者。终不讼说他人之罪。其顺法者不轻慢经。其顺法者。终不妨废他人经道。其顺法者。终不睹见觉了诸法差特分数。其顺法者。不睹诸法离于空者。其顺法者。悉睹诸法不远无常。其顺法者。不睹诸法舍于无愿。其顺法者不坏法界。其顺法者不动无本。其顺法者。亦不超度于真本际。其顺法者。亦不导御随嗔恚也。其顺法者。亦不御念于诸神识。其顺法者。亦不导利有所猗着。其顺法者。亦不思念计有人也。其顺法者。不乱法议不违严饰。其顺法者。不迷神识不惑道义。其顺法者不毁正议。其顺法者不错法品。其顺法者不迷于人。其顺法者不造朋党。其顺法者。亦不顺于缘起之事。其顺法者则无有势。亦无有法清净因缘。其顺法者。亦无悭吝尘劳之秽。其顺法者不没禁戒。其顺法者。亦不舍于毁戒之人。其顺法者。无有懈厌嗔恚结恨。其顺法者。不与懈怠垢浊之人而俱同归。其顺法者不失道意。其顺法者。未曾违坏智慧之本。其顺法者。不求他人法之长短。其顺法者。不用憎人厌于经典。其顺法者。不用经典御于典籍。其顺法者不违律教。其顺法者不违法律。其顺法者。亦不遵修而有所应具法非法。其顺法者。不以心念而有所失。其顺法者不没经典。其顺法者不坏成就。其顺法者不取结缚。其顺法者不得生死。其顺法者不除无为。其顺法者。无有亲友怨仇之想。其顺法者。不毁报应所植之果。其顺法者。亦不信乐罪福之应。其顺法者。若加恶言则不念报。其顺法者。不求斗诤之瑕缺也。其顺法者则不恣口。其顺法者。将身口心不为谀谄。其顺法者。不以自显欲令人见处于闲居。其顺法者。不以供养之所贪利而见少事。其顺法者。不以无欲而造凶伪。其顺法者。不用他人及与己身演说佛道。其顺法者不兴反教。其顺法者不以七财而为贪吝。其顺法者不以糇粮而为服食。其顺法者。亦不破坏严父族种。其顺法者不讥人短。其顺法者。亦不称誉己身之德。其顺法者。不分别说佛之道德而有限碍。其顺法者。咨嗟大乘不以懈厌。是为菩萨应顺于法也。

佛告宝女。何谓菩萨寻应威仪。所谓议者。无求名闻非羸劣谊。遵修燎治一切德本积累善谊志性超异。兴发道意合集空谊。假使布施不望报谊。显扬一切诸安之谊。不毁戒谊。忍不忍谊。精进之行一切所造则超度谊。而以禅定为寂寞谊。则于智慧无犹豫谊。遵修慈者等众生谊。设为悲者则于众生一切演谊。其为喜者欢乐法谊。若为护者于诸苦乐无动摇谊。若布施者则无诲谊。欣乐所生无所害谊。造成谊者兴法愿谊。平等谊者。勤化众生志干大乘。而以四恩化黎庶议。一切万物非常苦谊。一切诸法无吾我谊。于诸尘劳至澹泊谊。而于识者晓圣慧谊。游严饰事为将御谊。一切经典则为帑藏导利典谊。计人命者化以法谊。若能了识睹达法谊。说谊无尽。分别经卷不坏法谊。若睹顺灭入无色慧。而遭辩才。随其众人应病说谊。设布施业不以厌谊。为持戒业具足愿故。博闻之业奉要行故。功德之业满诸相故。为惠业者。晓了一切群生根故。寂然之业将心事故。观察之业通达智故。四意止者制止志故。四意断者。兴显一切功德法故。为神足者游十方故。其五根者。不破他故亦不毁空。为五力者。而不错乱诸尘劳故。七觉意者。晓了一切诸法之故。游求路者。于一切法无结恨故。成神通者。究竟本末无缺漏故。在彼如斯。若兹像类顺法议者。则为究竟法谊之要。若应此谊寻应威仪。不为非谊。如是菩萨寻应威仪。

佛告宝女。一切颠倒众邪见灭则为空谊。行空菩萨为顺谊矣。除一切想应以不应则无想故。无想菩萨便顺应谊。离于一切三界之愿则无愿谊。无愿菩萨便顺应谊。休息一切诸所造行则无行故。无行菩萨便顺应谊。舍远所生一切灭尽则无生故。无生菩萨便顺应谊。诸所起受以无所起则无起故。无起菩萨便顺应谊。而以蠲除苦习尽道则为尽故。灭尽菩萨便顺应谊。一切诸法无有人命则为无故。无人菩萨便顺应谊。一切言辞音响之谊而不可得则为故矣。无获菩萨便顺应谊。诸行清净则诚谛故。至诚菩萨便顺应谊。一切道品法无放逸则为故矣。无骋菩萨便顺应谊。一切所闻悉信奉行则为谊也。遵行菩萨便顺应谊。一切诸乘由大乘故。若有菩萨随大乘教便顺应谊。

佛告宝女。无所坏者。无若干事则为谊矣。一品类者若一味者则为谊矣。无所动摇若无所尽则为谊矣。无所行者不生不起则为谊矣。无所来者亦无所去则为谊矣。无所生者亦无所灭则为谊矣。无有二事不举不下不高不卑则为谊矣。无所造作亦无有形则为谊矣。无所兴为亦无所有则为谊矣。无有同像无所劝教。亦无有知则为谊矣。去于三瑕净三道场。平等三世三垢永除而无三尘则为谊矣。无所游止无所毁失则为谊矣。无有怨敌为澹泊行。无有恼热则为谊矣。无燕居行则为谊矣。无所宣布无有摄取。常如应行则为谊矣。断去来今无有谀谄则为谊矣。亦不想念正法非法。除有限无限有常无常。平等之惠而超度去则为谊矣。于诸文字所应音声而悉晓了。一切本净无有言辞则为谊矣。晓心意识无所宣畅。而出家者则为谊矣。于淫怒痴尘劳之欲有想无想应与不应。悉分别之而无想着则为谊矣。等于诸法而无若干。不为差特则为谊矣。空无相无愿无所造作。亦无有形则为谊矣。晓了第一至诚事者。不有所信不仰他人。不知相处则为谊矣。亦无敕教不着诸相则为谊矣。相如虚空靖寂之相则为谊矣。无所著相无所造作。无所悦相则为谊矣。无所坏相如其本无真谛无异。无差特相则为谊矣。善开化相计阴如幻自然之相则为谊矣。其四种者为法界相。而不游出径行外相则为谊矣。布施戒惠寂然善权。无有相者则为谊矣。兴设至诚无欺诈相。一切所有为无所有则为谊矣。犹如金刚坚无坏相。处于世间无所诤相则为谊矣。所作极善而谛究竟。具足之相则为谊矣。一切普入而悉济相。无有阴盖所向门相则为谊矣。等于诸趣入于一切诸法之相则为谊矣。平等无邪睹于平均。无所有相则为谊矣。定意智惠因游生相。解度知见而为惠相则为谊矣。依于圣相若有所知。若教命相则为谊矣。如其真谛晓发遣相。等御一切诸法之相则为谊矣。假使菩萨如是具足所修之谊。能说若斯诸谊事者。则能分别一切众谊。故谓大士菩萨寻应威仪者也。

佛告宝女。何谓菩萨奉顺律教。如来讲说而有二律。何谓为二。殃罪之律。决劳欲律。彼何谓殃罪之律。所言罪律。思想之本。不应顺本。无明之本。愚痴之本。颠倒之本。无实之本。虚伪之本。贪身之本。猗我之本。着人之本。懈怠之本。无所舍本。无所归本狐疑之本。慢恣之本。难致慧本。是谓殃罪之律。何谓决尘欲律。住无犹豫而无所念。无有罪处亦不说罪。不说方面。不乐王者。不为尘埃。无有悭贪。亦无所见心无所起。其志安雅离于灭尽。则无所有无有处所。亦无方面无有尘劳。无所吝惜亦无所睹。计如心者罪亦如之。如其罪者。一切诸法亦复如是。无有根本亦无所住。犹如心者不可攀引。清净鲜洁超诸所有。寂然澹泊趣于灭尽。断绝休息生死患难。信遵圣教而秉一心无有犹豫。志于同归无有殃舋。是则名曰决尘欲律。

佛告宝女。何谓尘劳。何决欲律。所言尘者。谓淫怒痴无明恩爱。及以所受诸有十二所趣。有为因缘之行。是曰尘劳所决欲律。究竟开化一切诸法。所以者何。则以空事开化诸法。彼无欲行无恚恨痴。则以无相开化诸法。亦无玩习行众劳尘。则以无愿化于诸法。彼则习行诸德善事。于一切行而无所行。已无所有化于诸法。以无所行导利诸法。彼于所造而无所行。一切诸法依猗因缘。于一切见无所遵修。假使于此十二因缘有所归趣。平等诸法于一切劳则无欲尘。本末寂灭。所云空者俗与道空。以是之空。一切尘劳欲事亦空。假使以空等于道者。是决欲律。其有言曰。彼典主律自开化者。乃名曰律。其能知己自化身者。则能晓了开化欲律。何谓开化己身之律。其能分别于我不我知身自然。解己澹泊了己如实。晓于己身无所嗔恨。分别身空己无所有。晓己无本了己无获。分别己身而不动摇。分别己身无有伦比。晓己无生亦无所起。其有了己分别如是。则了尘劳而无有本亦复若斯。如无有我而想有我。彼则颠倒。设如是者。己无尘劳而起劳想。是为颠倒。又如吾我本净无身。如是欲尘则为本净无尘劳也。其有晓了如是观者。是决欲律。彼亦不化过去欲尘。亦无当来亦无现在。所以者何。不习诸行亦不复念尘劳欲尘。其于己身无所念者。则无过去亦无当来亦无现在。又如心者无有色像。则无有内亦无有外亦无所得。欲尘如是则无色像。亦无有内亦无有外亦无所得。无所得者则无嗔恨。亦无诤讼无所灭除。亦无所造无所不造。亦无所作亦复不作。一切欲尘其有游此。于诸欲尘了别恩爱。而无所有亦不离有。是则名曰决欲尘律。佛告宝女。假使菩萨晓了如是开化欲律。则能教导众人欲尘而说法矣。是则名曰奉顺律教。佛说是至诚真教之法随谊奉顺律事。一万菩萨得不起法忍。宝女欣然志怀踊跃善心生焉。前白佛言。未曾有如来。快说此至诚法叹咏谊律。设使菩萨奉行如斯。则为第一无所诤讼。便能蠲除众生所讼。则顺经典。
