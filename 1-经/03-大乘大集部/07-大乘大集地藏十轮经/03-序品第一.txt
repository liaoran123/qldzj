
如是我闻：一时，薄伽梵在佉罗帝耶山诸牟尼仙所依住处。与大苾刍众俱，谓过数量大声闻僧，复有菩萨摩诃萨众，谓过数量大菩萨僧，说《月藏》已。尔时，南方大香云来，雨大香雨；大华云来，雨大华雨；大妙殊丽宝饰云来，雨大殊丽妙宝饰雨；大妙鲜洁衣服云来，雨大鲜洁妙衣服雨。是诸云雨，充遍其山诸牟尼仙所依住处。从诸香华、宝饰、衣服，演出种种百千微妙大法音声，谓归敬三宝声、受持学处声、忍辱柔和声、精进勇猛声、降伏四魔声、趣入智慧声、广大名称遍满三界声、劝修殊胜念定总持声、空无相无愿声、厌离贪欲声、色如聚沬声、受如浮泡声、想如阳焰声、行如芭蕉声、识如幻事声、无常声、苦声、无我声、空声、惭愧声、远离声、护念声、慈悲喜舍声、证得诸法声、生天涅槃声、趣向三乘声、转大法轮声、雨大法雨声、成熟有情声、度三恶趣声、修治圆满六到彼岸声、善巧方便声、趣入十地声、游戏神通声、游戏清净无上大乘声、不退转地声、无生法忍声、灌顶受位声、趣入一切诸佛大海声。
尔时，一切诸来大众，咸见如是种种云雨，亦闻如是诸法音声，随意所乐，各见其身种种香华、宝饰、衣服之所庄严。又各自见两手掌中，持如意珠；从是一一如意珠中，雨种种宝；复从一一如意珠中，放诸光明。因光明故，一一有情皆见十方殑伽沙等诸佛世界；又因光明，见诸佛土一一世尊，无量众会恭敬围绕；复因光明，见诸佛土一切有情。若有病者，因此光明之所照触，众病除愈；诸应被杀及囚系者，光明照故，皆得解脱；诸身语意粗重秽浊，因光皆得轻软清净；诸饥渴者，亦皆饱满；诸被种种刑罚逼切，光明照故，皆离忧苦；诸少衣服、宝饰、珍财，光明照故，随念皆足。若诸有情，乐欲杀生，乃至或有乐欲邪见，由此光明之所照触，皆悉乐欲远离杀生，乃至乐欲远离邪见。若诸有情，为于种种求不得苦之所逼切，光明照故，随愿皆得。又因光明，见诸佛土一切有情，所受众苦无不休息，皆悉欢娱受诸妙乐。又见如是诸佛土中，由此光明之所照触，远离一切昏云、尘雾、烈风、暴雨、不善音声，及诸臭秽、苦辛、恶味、恶触、恐怖，远离一切邪业、邪语、邪意、邪归，不寒不热，安静坦然，地平如掌，诸妙乐具充满其中。

尔时众会，其身欻然，地界增强，坚重难举，既睹斯瑞，咸悉惊疑：“何因何缘，而现此相?”
于众会中有天帝释，名无垢生，去薄伽梵不远而坐，即从座起，顶礼世尊，合掌向佛，以颂问曰：

“具谛语谛见，谛善住牟尼，
普为众弘宣，谛究竟坚法，
令诸有情类，灭苦及苦因。
何缘于此中，现诸云雨等？
令举众欢悦，咸生净信心，
皆发趣大乘，度疑生实见。
天人大众身，地界增坚重，
不能自胜举，此相有何缘？
两手皆珠现，雨众宝放光，
照十方除罪，息苦获安乐。
导师复何因，令举众皆见，
种种香鬘等，各各自严身？
天人普犹豫，不测何因缘，
有谁将欲来，现此神通力？
为是佛菩萨，为梵魔释天？
唯愿大导师，速为众宣说.”

尔时，世尊告无垢生天帝释曰：“汝等当知，有菩萨摩诃萨，名曰地藏，已于无量无数大劫，五浊恶时，无佛世界，成熟有情。今与八十百千那庾多频跋罗菩萨俱，为欲来此礼敬亲近供养我故，观大集会生随喜故，并诸眷属，作声闻像将来至此，以神通力现是变化。
“是地藏菩萨摩诃萨，有无量无数不可思议殊胜功德之所庄严，一切世间声闻、独觉所不能测。此大菩萨，是诸微妙功德伏藏，是诸解脱珍宝出处，是诸菩萨明净眼目，是趣涅槃商人导首。如如意珠雨众财宝，随所希求皆令满足。譬诸商人所采宝渚，是能生长善根良田，是能盛贮解脱乐器，是出妙宝功德贤瓶。照行善者犹如朗日，照失道者犹如明炬，除烦恼热如月清凉，如无足者所得车乘，如远涉者所备资粮，如迷方者所逢示导，如狂乱者所服妙药，如疾病者所遇良医，如羸老者所凭几杖，如疲倦者所止床座，度四流者为作桥梁，趣彼岸者为作船筏，是三善根殊胜果报，是三善本所引等流，常行惠施如轮恒转，持戒坚固如妙高山，精进难坏如金刚宝，安忍不动犹如大地，静虑深密犹如秘藏，等至严丽如妙华鬘，智慧深广犹如大海，无所染著譬太虚空，妙果近因如众华叶，伏诸外道如师子王，降诸天魔如大龙象，斩烦恼贼犹如神剑，厌诸諠杂如独觉乘，洗烦恼垢如清净水，能除臭秽如疾飘风，断众结缚如利刀剑，护诸怖畏如亲如友，防诸怨敌如堑如城，救诸危难犹如父母，藏诸怯劣犹若丛林，如夏远行所投大树，与热渴者作清冷水，与饥乏者作诸甘果，为露形者作诸衣服，为热乏者作大密云，为贫匮者作如意宝，为恐惧者作所归依，为诸稼穑作甘泽雨，为诸浊水作月爱珠，令诸有情善根不坏，现妙境界令众欣悦，劝发有情增上惭愧，求福慧者令具庄严，能除烦恼如吐下药，能摄乱心如等持境，辩才无滞如水激轮，摄事系心如观妙色，安忍坚住如妙高山，总持深广犹如大海，神足无碍譬若虚空。灭除一切惑障习气，犹如烈日销释轻冰。常游静虑无色正道，一切智智妙宝洲渚，能无功用转大法轮。
“善男子，是地藏菩萨摩诃萨，具如是等无量、无数、不可思议殊胜功德，与诸眷属欲来至此，先现如是神通之相.”
世尊说是地藏菩萨诸功德已，尔时地藏菩萨摩诃萨，与八十百千那庾多频跋罗菩萨，以神通力现声闻像，从南方来至佛前住，与诸眷属，恭敬顶礼世尊双足，右绕三匝，在如来前合掌而立，以颂赞曰：

“两足尊导师，慈心常普覆，
安忍如大地，遍除瞋忿心。
具殊胜相好，庄严诸佛国，
能以谛慈悲，充满一切土。
永绝诸爱网，如实善安住，
舍诸清净国，度染浊众生。
本愿摄秽土，成熟恶众生，
起坚固正勤，久修诸苦行。
久修诸苦行，闻生悚惧心，
修诸施戒忍，及精进定慧。
曾供事无量，佛菩萨声闻，
及济诸有情，饥渴病死者。
本为他有情，自舍多身命，
本为正法故，舍多骨血皮。
弃舍自安乐，悲愍诸有情，
专为诸有情，勤修断惑网。
善护于六根，恒远离诸欲，
观有为无常，苦空无我性。
诸苦业增长，皆贪爱为因，
故先于六根，永断诸贪欲。
普于有情界，常安住大悲，
虽得胜菩提，而不舍本愿。
随见诸有情，逼切在众苦，
随起勤精进，勇猛而济拔。
令勤修施戒，忍进定般若，
如母于一子，慈心而养育。
本于有情类，常住普慈心，
故速证菩提，度脱无量众。
本修菩提行，无不为众生，
故今于有情，不舍于六度。
昔常于末世，求无上菩提，
今还末世中，速成无上觉。
调伏诸恶见，天龙人药叉，
安住能断惑，如金刚圣道。
授无量有情，得胜菩提记，
成应供导首，最上良福田。
世尊无等侣，普覆诸群生，
无量大名闻，充满十方界。
是故诸菩萨，为成就己事，
咸共来归依，大牟尼足下。
闻所说妙法，皆生欢喜心，
起增上正勤，修习菩提行。
由导师法力，皆速证菩提，
故今者导师，大集未曾有。
十三兆药叉，恒啖诸血肉，
皆舍诸恶业，速趣大菩提。
有得胜总持，安忍及静虑，
有永尽诸漏，应供世间尊。
有修四无量，有住四摄法，
有得四辩才，有安住顺忍，
有得健行定，有得妙慧眼，
有住无生忍，皆由导师力。
世尊大威德，摧灭众魔怨，
降伏诸外道，九十五异类；
尽地狱傍生，饿鬼非天趣，
故贞实有情，咸归尊足下。
今者息刀兵，疫病饥馑劫，
度迷失正道，盲冥诸有情；
诸烦恼狂乱，皆安寂灭道，
故我舍诸缘，来礼敬尊足。
无边诸佛土，现在诸导师，
咸广赞世尊，闻者皆来此。
我闻遍知海，真实德无边，
度脱诸有情，心欢喜敬礼。
曾修无量福，今得礼尊足，
愿无量劫中，常修多供养。
我今学世尊，发如是誓愿，
当于此秽土，得无上菩提.”

尔时，地藏菩萨摩诃萨以妙伽他礼赞佛已，与诸眷属，复持无量天妙香华、种种宝饰而散佛上，变成宝盖住虚空中，为听法故，即于佛前俨然而坐。尔时，一切诸来大众既见地藏菩萨摩诃萨已，皆获希奇，得未曾有，各持种种上妙香华、宝饰衣服、幢幡盖等，奉散地藏菩萨摩诃萨而为供养，皆作是言：“我等今者快得善利，因佛神力，亲得瞻仰、礼敬、供养如是大士.”

尔时众中，有菩萨摩诃萨，名好疑问，从座而起，整理衣服，偏袒一肩，礼佛双足，右膝著地，合掌向佛，而白佛言：“世尊，此善男子从何而来？所居佛国，去此远近？成就何等功德善根？而蒙世尊种种称叹，复能赞佛不可思议功德法海。我等昔来，未曾闻见，唯愿为说.”
世尊告曰：“止！善男子，如是大士功德善根，一切世间天人大众，皆不能测其量浅深。若闻如来为汝广说如是大士功德善根，一切世间天人大众，皆生迷闷，或不信受.”
时，好疑问复重请言：“唯愿如来，哀愍为说.”
佛言：“谛听！善思念之！吾当为汝略说少分。如是大士，成就无量不可思议殊胜功德，已能安住首楞伽摩胜三摩地，善能悟入如来境界，已得最胜无生法忍，于诸佛法已得自在，已能堪忍一切智位，已能超度一切智海，已能安住师子奋迅幢三摩地，善能登上一切智山，已能摧伏外道邪论，为欲成熟一切有情，所在佛国悉皆止住。
“如是大士，随所止住诸佛国土，随所安住诸三摩地，发起无量殊胜功德，成就无量所化有情。
“如是大士，随住如是诸佛国土，若入能发智定，由此定力，令彼佛土一切有情，皆悉同见诸三摩地所行境界。
“随住如是诸佛国土，若入具足无边智定，由此定力，令彼佛土一切有情，随其所应，能以无量上妙供具，恭敬供养诸佛世尊。
“随住如是诸佛国土，若入具足清净智定，由此定力，令彼佛土一切有情，皆悉同见诸欲境界无量过患，心得清净。
“随住如是诸佛国土，若入具足惭愧智定，由此定力，令彼佛土一切有情，皆得具足增上惭愧，离诸恶法，心无忘失。
“随住如是诸佛国土，若入具足诸乘明定，由此定力，令彼佛土一切有情，皆得善巧天眼智通，宿住智通，死生智通，了达此世他世因果。
“随住如是诸佛国土，若入无忧神通明定，由此定力，令彼佛土一切有情，皆离一切愁忧昏昧。
“随住如是诸佛国土，若入具足胜通明定，由此定力，令彼佛土一切有情，皆得具足神通善巧。
“随住如是诸佛国土，若入普照诸世间定，由此定力，令十方界离诸昏暗，令彼佛土一切有情，普见十方诸佛国土。
“随住如是诸佛国土，若入诸佛灯炬明定，由此定力，令彼佛土一切有情，舍邪归依，归正三宝。
“随住如是诸佛国土，若入金刚光定，由此定力，令彼佛土，所有一切小轮围山、大轮围山、苏迷卢山及诸余山，溪涧沟壑，瓦砾毒刺，诸秽草木，皆悉不现；令彼佛土，所有一切众邪蛊毒、诸恶虫兽、灾横疫疠、昏暗尘垢、不净臭秽，悉皆销灭；令彼佛土，地平如掌，种种嘉祥自然踊现，清净殊胜众相庄严。
“随住如是诸佛国土，若入智力难摧伏定，由此定力，令彼佛土一切魔王及诸眷属，皆悉惊怖，归依三宝。
“随住如是诸佛国土，若入电光明定，由此定力，令彼佛土一切有情，皆悉远离后世恐怖，得法安慰。随住如是诸佛国土，若入具足上妙味定，由此定力，令彼佛土一切有情，随念皆得饮食充足。
“随住如是诸佛国土，若入具足胜精气定，由此定力，令彼佛土一切有情，无不皆得增上力势，离诸病苦。
“随住如是诸佛国土，若入上妙诸资具定，由此定力，令彼佛土一切有情，随乐皆得床座敷具、衣服宝饰，诸资身具无所乏少，殊妙端严，甚可爱乐。
“随住如是诸佛国土，若入无诤智定，由此定力，令彼佛土一切有情，身心勇健，远离一切怨憎系缚，和顺欢娱，爱乐具足，施、戒、安忍、勇猛精进，心无散乱，成就智慧。
“随住如是诸佛国土，若入能引胜踊跃定，由此定力，令彼佛土一切有情，皆受无量胜妙欢喜。
“随住如是诸佛国土，若入具足世路光定，由此定力，令彼佛土一切有情，得无碍智，能修种种清净事业。
“随住如是诸佛国土，若入善住胜金刚定，由此定力，令彼佛土一切有情，皆得诸根具足无缺，常乐远离，其心寂静。
“随住如是诸佛国土，若入增上观胜幢定，由此定力，令彼佛土一切有情，皆深呵厌自恶业过，咸善护持十善业道生天要路。
“随住如是诸佛国土，若入具足慈悲声定，由此定力，令彼佛土一切有情，皆悉发起慈心悲心、无怨害心、普平等心、更相利益安乐之心。
“随住如是诸佛国土，若入引集诸福德定，由此定力，令彼佛土一切有情，离诸斗诤、疾疫、饥馑、非时风雨、苦涩辛酸、诸恶色触，悉皆销灭。
“如是大士，随住如是诸佛国土，若入海电光定，由此定力，令彼佛土一切大地众宝合成，一切过患皆悉远离，种种宝树、衣树、器树、诸璎珞树、华树、果树、诸音乐树，无量乐具，周遍庄严。以要言之，此善男子，于一一日每晨朝时，为欲成熟诸有情故，入殑伽河沙等诸定，从定起已，遍于十方诸佛国土，成熟一切所化有情，随其所应，利益安乐。
“此善男子，已于无量无数大劫，五浊恶时无佛世界，成熟有情；复于当来，过于是数。
“或有世界刀兵劫起，害诸有情；此善男子，见是事已，于晨朝时，以诸定力，除刀兵劫，令诸有情互相慈愍。
“或有世界疫病劫起，害诸有情；此善男子，见是事已，于晨朝时，以诸定力，除疫病劫，令诸有情皆得安乐。
“或有世界饥馑劫起，害诸有情；此善男子，见是事已，于晨朝时，以诸定力，除饥馑劫，令诸有情皆得饱满。
“此善男子，以诸定力，作如是等无量、无边、不可思议，利益安乐诸有情事。
“此善男子，具足成就无量、无数、不可思议，殊胜功德，常勤精进，利益安乐一切有情。曾于过去无量、无数、殑伽沙等佛世尊所，为欲成熟利益安乐诸有情故，发起大悲坚固难坏勇猛精进无尽誓愿；由此大悲坚固难坏勇猛精进无尽誓愿增上势力，于一日夜或一食顷，能度无量百千俱胝那庾多数诸有情类，皆令解脱种种忧苦，及令一切如法所求，意愿满足。
“随所在处，若诸有情，种种希求忧苦逼切，有能至心称名念诵归敬供养地藏菩萨摩诃萨者，一切皆得如法所求，离诸忧苦，随其所应，安置生天涅槃之道。
“随所在处，若诸有情，饥渴所逼，有能至心称名念诵归敬供养地藏菩萨摩诃萨者，一切皆得如法所求，饮食充足，随其所应，安置生天涅槃之道。
“随所在处，若诸有情，乏少种种衣服、宝饰、医药、床敷及诸资具，有能至心称名念诵归敬供养地藏菩萨摩诃萨者，一切皆得如法所求，衣服、宝饰、医药、床敷及诸资具，无不备足，随其所应，安置生天涅槃之道。
“随所在处，若诸有情，爱乐别离，怨憎合会，有能至心称名念诵归敬供养地藏菩萨摩诃萨者，一切皆得爱乐合会，怨憎别离，随其所应，安置生天涅槃之道。
“随所在处，若诸有情，身心忧苦，众病所恼，有能至心称名念诵归敬供养地藏菩萨摩诃萨者，一切皆得身心安乐，众病除愈，随其所应，安置生天涅槃之道。
“随所在处，若诸有情，互相乖违，兴诸斗诤，有能至心称名念诵归敬供养地藏菩萨摩诃萨者，一切皆得舍毒害心，共相和穆，欢喜忍受，展转悔愧，慈心相向，随其所应，安置生天涅槃之道。
“随所在处，若诸有情，闭在牢狱，杻械枷锁检系其身，具受众苦，有能至心称名念诵归敬供养地藏菩萨摩诃萨者，一切皆得解脱牢狱、杻械枷锁，自在欢喜，随其所应，安置生天涅槃之道。
“随所在处，若诸有情，应被囚执，鞭挞拷楚，临当被害，有能至心称名念诵归敬供养地藏菩萨摩诃萨者，一切皆得免离囚执、鞭挞、加害，随其所应，安置生天涅槃之道。
“随所在处，若诸有情，身心疲倦，气力羸惙，有能至心称名念诵归敬供养地藏菩萨摩诃萨者，一切皆得身心畅适，气力强盛，随其所应，安置生天涅槃之道。
“随所在处，若诸有情，诸根不具，随有损坏，有能至心称名念诵归敬供养地藏菩萨摩诃萨者，一切皆得诸根具足，无有损坏，随其所应，安置生天涅槃之道。
“随所在处，若诸有情，颠狂心乱，鬼魅所著，有能至心称名念诵归敬供养地藏菩萨摩诃萨者，一切皆得心无狂乱，离诸扰恼，随其所应，安置生天涅槃之道。
“随所在处，若诸有情，贪欲、瞋恚、愚痴、忿恨、悭嫉、憍慢、恶见、睡眠、放逸、疑等，皆悉炽盛，恼乱身心，常不安乐，有能至心称名念诵归敬供养地藏菩萨摩诃萨者，一切皆得离贪欲等，身心安乐，随其所应，安置生天涅槃之道。
“随所在处，若诸有情，为火所焚，为水所溺，为风所飘，或于山岩、崖岸、树舍颠坠堕落，其心慞惶，有能至心称名念诵归敬供养地藏菩萨摩诃萨者，一切皆得离诸危难，安隐无损，随其所应，安置生天涅槃之道。
“随所在处，若诸有情，为诸毒蛇、毒虫所螫，或被种种毒药所中，有能至心称名念诵归敬供养地藏菩萨摩诃萨者，一切皆得离诸恼害，随其所应，安置生天涅槃之道。
“随所在处，若诸有情，恶鬼所持，成诸疟病，或日日发，或隔日发，或三四日而一发者，或令狂乱身心战掉，迷闷失念，无所了知，有能至心称名念诵归敬供养地藏菩萨摩诃萨者，一切皆得解脱无畏，身心安适，随其所应，安置生天涅槃之道。
“随所在处，若诸有情，为诸药叉、罗刹、饿鬼、毕舍遮鬼、布怛那鬼、鸠畔荼鬼、羯吒布怛那鬼、吸精气鬼，及诸虎、狼、师子恶兽，蛊毒、厌祷、诸恶咒术，怨贼、军阵及余种种，诸怖畏事之所缠绕，身心慞惶，惧失身命，恶死贪生，厌苦求乐，有能至心称名念诵归敬供养地藏菩萨摩诃萨者，一切皆得离诸怖畏，保全身命，随其所应，安置生天涅槃之道。
“随所在处，若诸有情，或为多闻，或为净信，或为净戒，或为静虑，或为神通，或为般若，或为解脱，或为妙色，或为妙声，或为妙香，或为妙味，或为妙触，或为利养，或为名闻，或为功德，或为工巧，或为华果，或为树林，或为床座，或为敷具，或为道路，或为财谷，或为医药，或为舍宅，或为仆使，或为彩色，或为甘雨，或为求水，或为稼穑，或为扇拂，或为凉风，或为求火，或为车乘，或为男女，或为方便，或为修福，或为温暖，或为清凉，或为忆念，或为种种世出世间诸利乐事，于追求时为诸忧苦之所逼切，有能至心称名念诵归敬供养地藏菩萨摩诃萨者，此善男子功德妙定威神力故，令彼一切皆离忧苦，意愿满足，随其所应，安置生天涅槃之道。
“随所在处，若诸有情，以诸种子植于荒田或熟田中，若勤营务，或不营务，有能至心称名念诵归敬供养地藏菩萨摩诃萨者，此善男子功德妙定威神力故，令彼一切果实丰稔。所以者何？此善男子，曾过无量无数大劫，于过数量佛世尊所，发大精进坚固誓愿；由此愿力，为欲成熟诸有情故，常普任持一切大地，常普任持一切种子，常普令彼一切有情随意受用。此善男子威神力故，能令大地一切草木根须、芽、茎、枝叶、华果，皆悉生长，药谷、苗稼、华果茂实，成熟润泽，香洁软美。
“随所在处，若诸有情，贪、瞋、痴等，皆猛利故，造作杀生，或不与取，或欲邪行，或虚诳语，或粗恶语，或离间语，或杂秽语，或贪，或瞋，或复邪见十恶业道，有能至心称名念诵归敬供养地藏菩萨摩诃萨者，一切烦恼，悉皆销灭，远离十恶，成就十善，于诸众生，起慈悲心及利益心。此善男子成就如是功德妙定，威神之力，勇猛精进，于一食顷能于无量无数佛土，一一土中，以一食顷皆能度脱无量无数殑伽沙等所化有情，令离众苦，皆得安乐，随其所应，安置生天涅槃之道。
“此善男子，成就如是如我所说不可思议诸功德法，坚固誓愿，勇猛精进，为欲成熟诸有情故，于十方界，或时现作大梵王身，为诸有情如应说法；或复现作大自在天身，或作欲界他化自在天身，或作乐变化天身，或作睹史多天身，或作夜摩天身，或作帝释天身，或作四大王天身；或作佛身，或作菩萨身，或作独觉身，或作声闻身；或作转轮王身，或作刹帝利身，或作婆罗门身，或作筏舍身，或作戍达罗身；或作丈夫身，或作妇女身，或作童男身，或作童女身；或作健达缚身，或作阿素洛身，或作紧捺洛身，或作莫呼洛伽身；或作龙身，或作药叉身，或作罗刹身，或作鸠畔荼身；或作毕舍遮身，或作饿鬼身，或作布怛那身，或作羯吒布怛那身，或作粤阇诃洛鬼身；或作师子身，或作香象身，或作马身，或作牛身，或作种种禽兽之身；或作剡魔王身，或作地狱卒身，或作地狱诸有情身。现作如是等无量无数异类之身，为诸有情如应说法，随其所应，安置三乘不退转位。
“善男子，如是大士，成就如是不可思议诸功德法，是诸殊胜功德伏藏，是诸解脱珍宝出处，是诸菩萨明净眼目，是趣涅槃商人导首，如是乃至能无功用转大法轮，如前广说。
“善男子，假使有人于其弥勒，及妙吉祥，并观自在、普贤之类而为上首，殑伽沙等诸大菩萨摩诃萨所，于百劫中至心归依，称名、念诵、礼拜、供养，求诸所愿，不如有人于一食顷，至心归依，称名、念诵、礼拜、供养地藏菩萨，求诸所愿，速得满足。所以者何？地藏菩萨利益安乐一切有情，令诸有情所愿满足，如如意宝，亦如伏藏。如是大士，为欲成熟诸有情故，久修坚固大愿大悲，勇猛精进过诸菩萨，是故汝等应当供养.”

尔时，十方诸来大众，一切菩萨摩诃萨，及诸声闻、天人、药叉、健达缚等，皆从座起，随力所作，各持种种金银等屑、众宝华香，奉散地藏菩萨摩诃萨。复持种种上妙衣服、末尼宝珠、真珠华鬘、真珠璎珞、金银宝缕、幢幡盖等，奉上地藏菩萨摩诃萨。复以无量上妙音乐，种种赞颂，恭敬供养地藏菩萨。
尔时，地藏菩萨摩诃萨持此种种上妙供具，回奉世尊，而说颂曰：

“天人龙神所供养，十方菩萨皆来奉，
闻救世有大功德，唯愿受我最胜供.”

尔时，地藏菩萨摩诃萨说是颂已，顶礼佛足。
于是世尊复说颂曰：

“起坚固慧清净心，灭诸有情无量苦，
施众妙乐如宝手，能断惑网如金刚。
起大悲慧具精进，善持妙供奉世尊，
以海智救苦众生，登诸趣有无畏岸.”

尔时，地藏菩萨摩诃萨即从座起，而白佛言：“大德世尊，我当济度此四洲渚，世尊弟子一切苾刍、苾刍尼、邬波索迦、邬波斯迦，令其皆得增长忆念，增长守护忆念，增长寿命，增长身体，增长无病，增长色力，增长名闻，增长资具，增长亲友，增长弟子，增长净戒，增长多闻，增长慧舍，增长妙定，增长安忍，增长方便，增长觉分圣谛光明，增长趣入大乘正道，增长法明，增长成熟有情，增长大慈大悲，增长一切白法，增长妙称遍满三界，增长法雨普润三界，增长一切大地精气滋味，增长一切众生精气善作事业，增长正法精气善行，增长智慧光明，增长六到彼岸妙行，增长五眼，增长灌顶，增长生天涅槃，所谓有名具足水火吉祥光明大记明咒总持章句。我于过去殑伽沙等佛世尊所，亲承受持此陀罗尼，能令增长一切白法，增长一切种子、根须、芽茎、枝叶、华果、药谷、精气滋味，增长雨泽，增长有益地水火风，增长喜乐，增长财宝，增长胜力，增长一切受用资具。此陀罗尼，能令一切智慧猛利，破烦恼贼.”即说咒曰：

“谶蒱(一)　谶蒱(二)　谶谶蒱(三)　阿迦舍谶蒱(四)　缚羯洛谶蒱(五)　菴跋洛谶蒱(六)　筏罗谶蒱(七)　伐折洛谶蒱(八)　阿路迦谶蒱(九)　萏摩谶蒱(十)　萨帝(丁簸切)摩谶蒱(十一)　萨帝(丁簸切)昵(泥吉切)诃罗谶蒱(十二)　毗婆(缚迦切)路迦插婆谶蒱(十三)　邬波睒摩谶蒱(十四)　奈野娜谶蒱(十五)　钵刺惹三牟底(都异切)刺拏谶蒱(十六)　刹拏谶蒱(十七)　毗湿婆(缚迦切)梨夜谶蒱(十八)　舍萨多腊婆(缚迦切)谶蒱(十九)　毗挜(汪贺切)荼素(上声)吒(知戒切)(二十)　莫醯隶(二十一)　萏谜(二十二)　睒谜(二十三)　斫羯洛细(二十四)　斫羯洛沬四隶(二十五)　厕(初几切)隶(二十六)　諀﹝匹里切﹞隶(二十七)　揭刺婆跋罗伐刺帝(二十八)　[户+欠](许矣切)隶(二十九)　钵腊薜(三十)　钵刺遮啰饭怛泥(去声)(三十一)　曷刺怛泥(去声)(三十二)　播啰(三十三)　遮遮遮遮(三十四)　[户+欠](同上)隶(三十五)　弭隶(三十六)　黳羯他(三十七)　托契(三十八)　托龋卢(三十九)　闼隶(四十)　闼隶(四十一)　弭隶(四十二)　磨绽﹝徒界切﹞(四十三)　瘅绽﹝徒界切﹞(四十四)　矩隶(四十五)　弭隶(四十六)　盎矩之多毗(四十七)　遏[口+梨](四十八)　祁(上声)[口+梨](四十九)　波啰祁(上声)[口+梨](五十)　矩吒苫沫隶(五十一)　敦祇(葵计切)(五十二)　敦祇(五十三)　敦具隶(五十四)　浒卢(五十五)　浒卢(五十六)　浒卢(五十七)　矩卢窣都弭隶(五十八)　弭[口+李]第(五十九)　弥[口+李]绽(徒界切)(六十)　叛荼陀(六十一)　喝(诃葛切)罗(六十二)　[户+欠](许矣切)梨(六十三)　浒卢(六十四)　浒鲁卢(六十五)

“善说能净诸有尘，善说能净斗诤劫，
善说能净浊恶意，善说能净浊大种，
善说能净浊恶味，善说能净浊恶气，
善说能满诸希望，善说能成诸稼穑，
善说能令一切佛，如来世尊所加护，
善说又能令一切，菩萨加护而随喜。

“世尊，如是具足水火吉祥光明大记明咒总持章句，我于过去殑伽沙等佛世尊所，亲承受持此陀罗尼，能令增长一切白法，广说乃至增长一切受用资具。大德世尊，此陀罗尼，普能济度此四洲渚，世尊弟子一切苾刍、苾刍尼、邬波索迦、邬波斯迦，令其皆得增长忆念，广说乃至增长一切受用资具。此陀罗尼，能令世尊甘露圣教，炽然久住，利益安乐三界众生.”
尔时，地藏菩萨摩诃萨，演说如是大记明咒总持章句，时佉罗帝耶山普皆震动，俱胝天乐不鼓自鸣，雨无量种天妙香华及珍宝等。一切众会咸悉惊跃，皆获希奇，得未曾有。

时众会中，有大吉祥天女、具大吉祥天女、大池妙音天女、大坚固天女、具大水天女、放大光天女而为上首，总有一万八千天女，于四大种皆得自在，从座而起，稽首佛足，合掌恭敬，而白佛言：“希有大德！甚奇世尊！我等虽于诸四大种得自在转，而不能知是四大种初中后相、生灭违顺。如此大士，已得微细甚深般若波罗蜜多，能善了知是四大种初中后相、生灭违顺.”
佛言：“如是，如是。天女，此善男子，已得微细甚深般若波罗蜜多，能善了知是四大种初中后相、生灭违顺。
“天女当知，如如意珠，具足众德，能雨种种上妙珍宝施诸众生；此善男子，亦复如是，能雨种种觉支珍宝，施诸众生。
“如宝洲渚，种种珍宝，充满其中；此善男子，亦复如是，成就种种觉支珍宝。
“如天波利质多罗树，众妙香华之所严饰；此善男子，亦复如是，种种微妙佛法珍宝而自庄严。
“如师子王，一切畜兽无能惊伏；此善男子，亦复如是，一切众生无能惊伏。
“譬如朗日，能灭世间一切昏暗；此善男子，亦复如是，能灭一切众生恶见、无明昏暗。
“譬如明月，于夜分中，能示一切失道众生平坦正路，随其欲往，皆令得至；此善男子，亦复如是，于无明夜，能示一切迷三乘道、驰骋生死旷野众生三乘正路，随其所应，方便安立，令得出离。
“譬如大地，一切种子、树山、稼穑、地身、众生之所依止；此善男子，亦复如是，一切殊妙菩提分法之所依止。
“譬如大宝妙高山王，善住坚固，无缺无隙；此善男子，亦复如是，善住一切不共佛法，由不弃舍诸众生故，名为无缺，一切善根皆善施与诸众生故，名为无隙。
“譬如虚空，一切众生皆所受用；此善男子，亦复如是，一切众生皆所受用。
“此善男子，成就如是等无量无边诸功德法.”
时诸大众，闻说地藏菩萨摩诃萨成就无量称赞功德，皆获希奇，得未曾有，尊重恭敬，皆大欢喜，至心谛观地藏菩萨，目不暂舍。
尔时，世尊重显此义，而说颂曰：

“地藏真大士，具杜多功德，
现声闻色相，来稽首大师。
施诸众生乐，救脱三有苦，
雨无量种雨，为供养大师。
天帝无垢生，观察四方已，
合掌恭敬住，赞请于大师。
我见世尊众，末尼宝光明，
遍照诸佛国，无不皆明了。
六通照世间，今当来至此，
勇猛名地藏，现出家威仪。
七圣财伏藏，无畏佛音声，
诸菩萨胜幢，众生之导首。
解脱宝所依，福海具精进，
悲意乐聪敏，救苦诸有情。
与怖者为城，如明月示道，
生善根如地，破惑如金刚。
能施解脱宝，如水漂众惑，
烦恼热为盖，愈疾如良医。
一日称地藏，功德大名闻，
胜俱胝劫中，称余智者德。
能解诸众生，一切烦恼缚，
至健行定等，诸定之彼岸。
十二缘清静，诸智如虚空，
破无边佛土，诸有情暗聚。
随诸土入定，四静虑等流，
普令诸有情，入定除惑热。
众生宿恶业，刀兵病饥馑，
随所在恼害，皆能令解脱。
众生五趣身，诸苦所逼切，
归敬地藏者，有苦悉皆除。
众生乘苦轮，展转相违害，
归敬地藏者，皆住忍慈心。
十二缘所怖，追求苦所依，
归敬地藏者，皆安住无畏。
若乐修诸福，正念戒闻慧，
归敬地藏者，所求皆满足。
乐一一功德，工巧药种子，
归敬地藏者，所求皆满足。
求诸谷药田，男女衣仆使，
归敬地藏者，所求皆满足。
众德具相应，能任持大地，
因兹诸谷药，润泽而细软。
诸烦恼所覆，乐行十恶业，
归敬地藏者，烦恼恶皆除。
现作种种身，为众生说法，
具足施功德，悲愍诸众生。
假使百劫中，赞说其功德，
犹尚不能尽，故皆当供养.”
