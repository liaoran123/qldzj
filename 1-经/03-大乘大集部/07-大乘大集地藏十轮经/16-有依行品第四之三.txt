
“复次，善男子，有诸众生，禀性暴恶，言辞粗犷，实是愚痴，怀聪明慢，不断杀生乃至邪见；于他所得利养恭敬、世所称誉，深生嫉妒；常自追求利养恭敬、世所称誉，曾无厌倦；恒自赞誉，轻毁于他；不自防护身语意业，常乐习行一切恶行；内行碜毒，无有悲愍，无惭无愧，喜触恼他；于诸福田好简胜劣，于归我法诸出家人，常乐伺求所有瑕隙，才得少相未审真虚，即便轻毁呵骂谪罚；其心刚强，佷戾迷乱，常喜触恼诸出家人；不省己过，念讥他阙，虽闻赞叹大乘功德发意趣求，而心好为诸重恶事；曾未寂静诳惑他故，于大乘法，现自听闻、教他听闻，现自读诵、教他读诵；为自荐举陵伏他故，于大乘法，恭敬赞美；自于大乘诸行境界不曾修学，未能悟解，而自称号‘我是大乘’，诱劝他人附己修学，规求名利以自活命。譬如破戒恶持律师，自犯尸罗，乐行恶行，为名利故，诱劝他人，令勤修学毗奈耶藏；如是谄曲虚诈众生，下贱人身尚当难得，退失善趣二乘涅槃，况得大乘？终无是处，当堕恶趣，难有出期。诸有智人不应亲近，而无惭愧，于大众中自号大乘如师子吼，为名利故，诱诳愚痴令亲附己，共为朋党。譬如有驴披师子皮，而便自谓以为师子，有人遥见，谓真师子，及至鸣已，皆识是驴，咸共唾言：‘此非师子，是食不净真弊恶驴。’种种呵叱，皆共舍去。我说如是补特伽罗，常乐习行十恶业道，烧灭一切人天种子，尚退声闻、独觉乘法，况于大乘能成法器？愚痴憍慢，自号大乘，诳惑他人，招集利养。譬如痴慢无手足人，欲兴战伐入于大阵，徒设功效，终无克成；诈号大乘，亦复如是。信手、戒足，无有一全，不自崖揆所堪行业，欲兴战伐烦恼大阵，徒设功效，终无克成。我说是人，不护三业，专行恶行，妄号大乘，实于三乘皆非法器，而欲破坏一切众生勇健坚牢烦恼大阵，欲皆显示一切众生八支圣道，令入无畏涅槃之城，终无是处。所以者何？
“善男子，夫大乘者，受持第一清净律仪，修行第一微妙善行，具足第一坚固惭愧，深见深畏后世苦果，远离所有一切恶法，常乐修行一切善法，慈悲常遍一切有情，恒普为作利益安乐，救济度脱一切有情，所有厄难生死众苦，不顾自身所有安乐，唯求安乐一切有情，如是名为住大乘者。
“善男子，有何等相名声闻乘？谓诸众生，常勤精进，安住正念，乐等引定，离诸谄诳，信知业果，不著五欲，世间八法所不能染，修善勇猛如救头燃，常审谛观诸蕴、界、处，恒乐安住所有圣种，具此相者，名声闻乘。如是众生，尚未能成独觉乘器，况复能成大乘法器？
“善男子，有何等相名独觉乘？谓诸众生，具上声闻一切功德，复能于彼五取蕴中，数数安住随无常观，数数安住随生灭观，普于一切缘生法中，能审谛观皆是灭法，具此相者，名独觉乘。如是众生，非大乘器!”
尔时，世尊重显此义，而说颂曰：

“若真善人刹帝利，乃至真善戍达罗，
修信等十有依轮，于声闻乘速成器。
求独觉乘三业净，具足惭愧怖诸蕴，
知过乐静住空闲，念守诸根心寂定。
善观缘起修静虑，诸蕴界处巧能观，
具此十行有依轮，成胜乘器度有海。
修共三乘二乘轮，自求解脱烦恼苦，
不度有情不舍习，此人俱非大乘器。
愚痴懈怠根下劣，于二乘法不勤修，
定不能具大乘轮，故非大乘广大器。
愚痴独一求解脱，劣意下行无慈悲，
乐著断见向恶趣，弃舍正法说非法。
毁谤二乘舍律行，受具足戒号大乘，
破乱我法惑众生，由此人身难复得。
恼乱我法诸贤圣，谪罚被赤袈裟人，
呵骂遮夺衣钵等，长时退失人天趣。
是故若欲复人身，不患舌[舌+今]而舍命，
常乐值遇诸佛者，普应弘护三乘法。
欲得三乘最上乘，应善观察三乘法，
欢喜为他普开示，当得成佛定无疑。
破戒悭嫉怀憍慢，自赞毁他号大乘，
舍离此人依智者，定当成佛度三界。
于三乘器随所宜，慈悲为说三乘法，
随愿令满无悭嫉，当得成佛定无疑。
知蕴界处皆空寂，无所依住譬虚空，
说法等摄诸有情，当获妙觉无边智。
破戒意乐怀恶心，闻说大乘胜功德，
诈号大乘为名利，如弊驴披师子皮。
我今普告一切众，若欲疾得胜菩提，
当善修持十善业，护持我法勿毁坏。
我昔诸余契经说，应求大觉行大乘，
舍离声闻独觉乘，为清净者说斯法。
曾供无量俱胝佛，断恶勤劳修净心，
我为劝进彼众生，故说一乘无第二。
今此众具三乘器，有但堪住声闻乘，
心极忧怖多事业，彼非上妙菩提器；
有痴乐静住独觉，彼非上妙菩提器；
有堪安住上妙智，故随所乐说三乘。
具净功德乐解脱，闻说大乘堕恶趣，
如病痰癊教服乳，此增毒害非除疾。
如是非器声闻乘，闻说大乘心迷乱，
便起断见堕恶趣，故应说法审观机.”
