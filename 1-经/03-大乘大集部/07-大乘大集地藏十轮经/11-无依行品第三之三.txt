
尔时，地藏菩萨摩诃萨复白佛言：“大德世尊，若有真善刹帝利、真善宰官、真善居士、真善长者、真善沙门、真善婆罗门，如是等人，能自善护，亦善护他，善护后世，善护佛法出家之人。若是法器，若非法器，下至无戒，剃除须发被袈裟者，普善守护，恭敬供养。又能善护声闻乘法、缘觉乘法及大乘法，恭敬听闻，信受供养。于住大乘，具戒富德，精勤修行，乃至住果补特伽罗，能善守护助其势力，咨问听受，欢喜谈论，远离破戒恶行苾刍。于诸所施四方僧物，终不令人非法费用，勤加守护，供四方僧。于窣堵波，及僧祇物，终不自夺，不教他夺，亦不自用，不教他用。于能辩说三乘法人，恭敬供养，加护与力，不令他人诽谤毁辱；尊重安慰诸出家人，信受护持佛所说法，终不破坏诸窣堵波，亦常护持僧伽蓝舍。于剃须发、被服袈裟、出家人所，终不毁废。于十恶轮自不染习，亦常劝他离十恶轮。具学先王治国正法，绍三宝种，常令炽盛，恒乐亲近诸善知识，慈心抚育一切国人，随其所宜方便化导，令舍邪法，修行正法。如是真善刹帝利王，乃至真善婆罗门等，得几所福？灭几所罪?”
佛言：“善男子，假使有人，出现世间具大威力，于日初分，积集七宝满赡部洲，奉施诸佛及弟子众；于日中分，亦集七宝满赡部洲，奉施诸佛及弟子众；于日后分，亦集七宝满赡部洲，奉施诸佛及弟子众；如是日日相续布施，满百千年。此人福聚，宁为多不?”
地藏菩萨摩诃萨言：“甚多，世尊！甚多，大德！此人福聚无量无边，不可称计，算数譬喻所不能及。唯佛能知，余无知者.”
佛言：“善男子，如是，如是，如汝所说。若有真善刹帝利王，乃至真善婆罗门等，于十恶轮自不染习，亦常劝他离十恶轮，所获福聚，过前福聚，无量无边，不可称计。
“又善男子，假使有人，出现世间具大威力，为四方僧营建寺宇，其量宽广等四大洲，上妙房舍、床敷、衣服、饮食、医药，资缘充备，令诸如来、声闻、菩萨、大弟子众，止住其中，精进修行种种善品，若昼若夜无有懈息，经百千俱胝那庾多岁，供给供养相续不绝。此人福聚，宁为多不?”
地藏菩萨摩诃萨言：“甚多，世尊！甚多，大德！此人福聚无量无边，不可称计，算数譬喻所不能及。唯佛能知，余无知者.”
佛言：“善男子，如是，如是，如汝所说。
“又善男子，假使有人，出现世间具大威力，为四方僧营建寺宇，宽广量等十四大洲，上妙房舍、床敷、衣服、饮食、医药，资缘充备，令诸如来、声闻、菩萨、大弟子众，止住其中，精进修行种种善品，若昼若夜无有懈息，经百千俱胝那庾多岁，供给供养相续不绝。此人福聚，宁为多不?”
地藏菩萨摩诃萨言：“甚多，世尊！甚多，大德！此人福聚无量无边，不可称计，算数譬喻所不能及。唯佛能知，余无知者.”
佛言：“善男子，如是，如是，如汝所说。
“又善男子，假使有人，出现世间具大威力，为佛舍利起窣堵波，严丽高广量等三千大千世界如前所说，为四方僧造寺福聚类此所说，为佛舍利起窣堵波，所获福聚，于百分中不及其一，于千分中亦不及一，于百千分亦不及一，于俱胝分亦不及一，那庾多分、数分算分、计分喻分，乃至邬波尼杀昙分亦不及一。
“又善男子，假使有得波罗密多，具八解脱静虑等至大阿罗汉，遍满三千大千世界，如稻、麻、竹苇、甘蔗、丛林，一切皆被坚缚五处，经百千年，时有一人出现于世，具大威力，乐福德故，悉解被缚诸阿罗汉，香汤澡浴，奉施衣钵，经百千年，给上房舍、床敷、衣服、饮食、医药，种种所须如法资具，诸阿罗汉般涅槃已，供养焚烧收取舍利，以妙七宝起窣堵波安置其中，复以种种宝幢、幡盖、香华、伎乐而供养之，如前所说，为佛舍利起窣堵波，所获福聚，类此所说，解阿罗汉供养福聚，于百分中不及其一，于千分中亦不及一，于百千分亦不及一，于俱胝分亦不及一，那庾多分、数分算分、计分喻分乃至邬波尼杀昙分，亦不及一。
“善男子，若有真善刹帝利王，乃至真善婆罗门等，于十恶轮自不染习，亦常劝他离十恶轮，所获福德，过前福聚无量无边，不可称计。如生福数，灭罪亦尔。
“善男子，若有真善刹帝利王，及诸真善宰官、居士、长者、沙门、婆罗门等，于未来世后五百岁法欲灭时，能善护持我之法眼，能自善护，亦善护他，善护后世，善护我法出家弟子，若是法器，若非法器，下至无戒剃除须发被袈裟者，普善守护，恭敬供养，令无损恼。又能善护三乘正法，听受供养声闻法时，于独觉乘及大乘法不生诽谤，于独觉乘及大乘人亦不憎嫉；听受供养独觉法时，于声闻乘及大乘法不生诽谤，于声闻乘及大乘人亦不憎嫉；听受供养大乘法时，于声闻乘、独觉乘法不生诽谤，于声闻乘、独觉乘人亦不憎嫉；于声闻乘、独觉乘法，不求趣证，唯求趣证大乘正法。于住大乘具戒富德，精勤修行，乃至住果补特伽罗，多数亲近，承事供养，深心敬重，请问听受，远离破戒恶行苾刍。于诸所施四方僧物，终不令人非法费用，勤加守护，供四方僧。于窣堵波及僧祇物，终不自夺，不教他夺，亦不自用，不教他用。于能辩说三乘法人，恭敬供养，加护与力，不令他人诽谤毁辱。尊重安慰诸出家人，信受护持如来圣教，终不破坏诸窣堵波，亦常护持四方僧寺。于我出家诸弟子所，终不毁废还俗策使。于十恶轮自不染习，亦常劝他离十恶轮，具学先王治国正法，十善业道摄化世间。常当亲近诸善知识，绍三宝种，常令炽盛，善护法眼，令不灭没。如是真善刹帝利王，乃至真善婆罗门等，由具如是诸功德故，名不虚受国人俸禄，一切天、龙、药叉鬼神，乃至羯吒布怛那等，皆生欢喜，慈悲拥护一切法器真实福田，亦生欢喜慈悲护念。由是因缘，所居国土及诸有情，展转炽盛安隐丰乐；邻国兵戈不能侵害，皆敬慕德，自来归附。由此展转劝修善业，枯竭恶趣，增长天人，守护身命，令得长远，自灭烦恼，亦令他灭，住持菩提道、六波罗蜜多，破坏一切众邪恶道。于生死海，不久沉沦，常离恶友，常近善友，生生常遇诸佛菩萨，恭敬承事，曾无暂废。不久皆当随心所乐，各各安住于佛国土，证得无上正等菩提.”

尔时，众中一切天帝及诸眷属，乃至一切毕舍遮帝及诸眷属，从座而起，顶礼佛足，合掌恭敬，而白佛言：“大德世尊，于未来世后五百岁，于此佛土法欲灭时，若有真善刹帝利王，乃至真善婆罗门等，于十恶轮自能远离，亦能劝他令其远离，善护自他，善护后世，护持正法，绍三宝种，皆令炽盛，无有断绝，以要言之，如佛所说。如是等人，于三乘法，恭敬听受，终不隐藏；于三乘人，护持供养，不令扰恼；于三宝物，勤加守护，不令侵损；我等眷属，于此真善刹帝利王，乃至真善婆罗门等，勤加拥护，令其十法，皆得增长。何等为十？一者、增长寿命，二者、增长无难，三者、增长无病，四者、增长眷属，五者、增长财宝，六者、增长资具，七者、增长自在，八者、增长名称，九者、增长善友，十者、增长智慧。大德世尊，若彼真善刹帝利王，乃至真善婆罗门等，于十恶轮自能远离，亦能劝他令其远离，具前所说诸功德者，我等拥护，定当得此十法增长。
“复次，世尊，若有真善刹帝利王，乃至真善婆罗门等，成就如前所说功德，我等眷属，勤加拥护，令于十法，皆得远离。何等为十？一者、远离一切怨家寇敌，二者、远离一切非爱色声香味触境，三者、远离一切障疠疾病，四者、远离一切邪执恶见，五者、远离一切邪妄归依，六者、远离一切邪恶灾怪，七者、远离一切邪恶事业，八者、远离一切邪恶知识，九者、远离一切居家淤泥，十者、远离一切非时夭丧。大德世尊，若彼真善刹帝利王，乃至真善婆罗门等，成前所说诸功德者，我等拥护，定当得此十法远离。
“复次，世尊，若有真善刹帝利王，具修如前所说功德令圆满者，我等眷属，勤加拥护，令此帝王并诸眷属及其国土一切人民，令于十法，皆得远离。何等为十？一者、远离一切他国怨敌，二者、远离一切自国怨敌，三者、远离一切凶恶鬼神，四者、远离一切愆阳亢旱，五者、远离一切伏阴滞雨，六者、远离一切非时寒热、烈风、暴雨、霜雹灾害，七者、远离一切恶星变怪，八者、远离一切饥馑荒俭，九者、远离一切非时病死，十者、远离一切邪执恶见。大德世尊，若彼真善刹帝利王，具修如前所说功德令圆满者，我等眷属，勤加拥护，令此帝王并诸眷属及其国土一切人民，定当得此十法远离.”
尔时，世尊赞诸天帝及其眷属，及至一切毕舍遮帝及眷属，言：“善哉！善哉！汝等乃能发此誓愿，此事皆是汝等应作。由是因缘，当令汝等长夜安乐.”

尔时，天藏大梵复白佛言：“世尊，唯愿听我为未来世此佛土中，一切真善刹帝利王，说能护国不退轮心大陀罗尼明咒章句。由此护国不退轮心大陀罗尼明咒章句威神力故，令未来世此佛土中，一切真善刹帝利王，不为一切怨敌恶友之所摧伏；能令一切怨敌恶友，自然退散；能善护持身语意业，为诸智者常所称赞，离诸恶法；常行善法，常离一切邪见邪归；常于大乘，精进修行勇猛坚固；常能成就无量无数所化有情，智不依他自然善巧，具能修行六到彼岸珍宝伏藏，远离一切忿悭嫉等烦恼缠垢；常为一切人非人等，恭敬护念；诸有所为，心无忘失，不舍有情，乐四摄事，常不远离法器福田.”
佛言：“天藏，吾今恣汝，为未来世此佛土中，一切真善刹帝利王，说能护国不退轮心大陀罗尼明咒章句。由此护国不退轮心大陀罗尼明咒章句威神力故，令未来世此佛土中，一切真善刹帝利王，不为一切怨敌恶友之所摧伏，广说乃至常不远离一切诸佛及佛弟子.”
尔时，天藏大梵即说护国不退轮心大陀罗尼明咒章句：

“怛绖他牟尼冒隶(一)　牟那揭腊筏(二)　牟尼纥梨达曳(三)　牟尼嚧诃毗折(常列切)隶(四)　牟耶曷栗制(五)　牟尼笈谜(六)　束讫罗博差(初戒切)(七)　钵逻奢博差(初戒切)(八)　蜜罗博差(九)　骚刺婆讫栗帝(十)　妬刺拏讫栗折(章列切)隶(十一)　钵怛逻叉讫栗帝(十二)　具具拏蜜隶(十三)　唈(乌合切)茷叉萨隶(十四)　遏怒诃祇[口+履]筏(十五)　牟尼钵塔筏(十六)　莎诃(十七)”

天藏大梵说是咒已，复白佛言：“唯愿世尊及诸大众，于我所说大陀罗尼，皆生随喜.”
世尊告曰：“善哉！善哉!”
一切大众亦作是言：“善哉！善哉!”

尔时，世尊复告尊者大目乾连，及告弥勒菩萨摩诃萨曰：“善男子，汝等皆应受持如是天藏大梵所说，护国不退轮心大陀罗尼明咒章句，传授未来此佛土中，一切真善刹帝利王，令自受持，及令流布。由是因缘，彼诸真善刹帝利王，并诸眷属，及国人民，一切皆得利益安乐，常转法轮；名称高远，威德炽盛，摧灭邪见，建立正见，守护法眼，绍三宝种，皆令炽盛，无有断绝；成熟无量无边有情，于大乘中坚固净信，久住圆满，能具修六波罗蜜多，断一切障，速到究竟.”
尔时，世尊重显此义，而说颂曰：

“时天藏大梵，请问两足尊，
利根等有情，乐修定诵福，
聪慧王成法，为升进沉沦，
所修三事中，谁除惑不退？
世尊告彼言，若犯无依行，
虽觉慧猛利，而趣无间狱。
非真聪慧故，乐行十恶轮，
断灭诸善根，速趣于地狱。
定能断烦恼，非听诵福业，
故欲求涅槃，常当修静虑。
有慧勤精进，护持我正法，
由敬信袈裟，能渡烦恼海。
乐处空闲林，远造无同类，
敬持戒修定，能渡诸有海。
普信敬三乘，兴隆我正法，
供养染衣者，当成功德海。
能伏难调心，不举苾刍罪，
修知足圣种，当成两足尊。
远离恶苾刍，亲近圣行处，
不食用僧物，速证大菩提。
三界中安乐，皆由三宝生，
故求安乐人，常供养三宝，
旃荼罗王等，朋党恶苾刍，
于三宝起过，速堕无间狱。
十压油轮罪，等彼一淫坊；
置彼十淫坊，等一酒坊罪；
置十酒坊罪，等彼一屠坊；
置彼十屠坊，罪等王等一。
真善国王等，兴隆我正法，
普供养三乘，当成功德海。
七宝满赡部，奉施佛及僧，
彼所获福聚，不如护佛法。
为佛僧造寺，量等十四洲，
彼所获福聚，不如护佛法。
造佛窣堵波，量等三千界，
彼所获福聚，不如护佛法。
解阿罗汉缚，种种修供养，
不障我正法，其福胜于彼。
千俱胝劫中，智者勤修定，
所生胜觉慧，不如护我法。
真善国王等，远离十恶轮，
护持我正法，及著袈裟者。
不毁谤我说，三乘法及人，
普听闻供养，护持说法者。
不损三宝物，不障著袈裟，
当敬器非器，福胜无伦匹。
如五日并现，大海皆枯竭，
如是护我法，能枯竭烦恼。
如风灾起时，诸山皆散灭，
如是护我法，能除灭烦恼。
如水灾起时，大地皆漂坏，
如是护我法，能坏非爱果。
如如意宝珠，随所愿皆满，
如是三乘法，能满众生愿。
如遇得贤瓶，除贫获富乐，
如是遇佛法，灭惑证菩提。
如十五夜月，明照满虚空，
如是护法人，智慧周法界。
如虚空平等，无物亦无相，
如是护法人，知诸法一味。
如日放光明，恒除世间闇，
如是护法者，常普照世间.”
