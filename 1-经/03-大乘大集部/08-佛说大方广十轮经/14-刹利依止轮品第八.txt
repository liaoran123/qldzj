
“复次，善男子，十种依止行轮，一切声闻、辟支佛乃至如来，皆与同等。若有成就依止轮者，真善刹利乃至真善妇女，速疾得成声闻法器、辟支佛种，亦能成就如来法器。
“何等为十？族姓子，所谓真善刹利乃至真善妇女，身囗意业净修法行，有惭有愧，厌恶己身畏五盛阴，不见生死大河彼岸，乐于寂静离诸愦闹，无有诤心不讥他短，守护诸根心常念定，善观因果，能成就禅定，常乐摄心善解生灭，如是则能成就十依止轮。是名为真善刹利乃至真善妇女，速疾成就声闻乘、辟支佛种，亦得大乘阿鞞跋致。如是族姓子，能成声闻、辟支佛乘，依止此轮度诸有海入涅槃城。
“云何名依止、威仪、轮？云何名依止？我所谓依止五受阴故，名为依止，于五受阴而作己想决定依止。云何名威仪？有阴威仪，有界威仪，是名威仪。云何名轮？诸佛神力所持言教，皆名为轮及与剑轮。如是声闻、辟支佛人，依止此轮求涅槃道，染著依止，不任大乘清净法器。
“云何依止？依止阴界心生惊怖，依止厌离、依止于身而求解脱，度脱己苦，以己受阴为求一切众生解脱。以著己受故，而不堪受大乘法也。但自为己，不为众生，无大悲心，以是故不住大乘。久住生死便舍他苦，为欲断己烦恼故，不能舍于手足头目，是故不任大乘法器。亦不求于大乘道轮，而亦不求梵音轮也，是故不任大乘之器，独一无伴入涅槃城。以是义故，若有众生，不闻声闻、辟支佛乘，诸行不具，善根不熟，微少精进，若此人前有所说法二俱得罪，亦是扰乱一切诸佛。以是义故，若有众生，于声闻、辟支佛乘而不成熟诸善根者，若听微妙大乘经者，彼人愚痴，自谓为智，堕于断见，如是人等说无因果无善恶业，亦于我法而作坏乱，非法言法，非沙门自称沙门，非比丘言是比丘，遮断一切声闻、辟支佛乘而不流布。
“若于声闻、辟支佛法，出家受具足戒，为集一切诸善根故，故任法器及不任者，学无学人善巧言辞，机辩无碍已证诸果，乃至真善凡夫具足持戒，于是等边而作骂詈，夺其衣钵执缚系闭。如是断常是人中罗刹，得人身难，宁堕地狱得无量罪，不受人身起于断见，是故生常愚痴口不能语，乃至命终趣阿鼻地狱，人身难得；于阿僧祇劫设得人身，于诸佛界生五浊世，身常喑哑，口不能语，耳无所闻，如是等病逼切其身，志意错乱，无有饮食资产财业，远离善知识，成就诸恶，亦为恶见之所覆障，造众逆罪而说断见，恼乱我等声闻弟子持戒清净修功德者，为恶所染。若人下根下精进，不求声闻、辟支佛乘，于大乘道而生断见，欲求人身尚难可得，况求声闻、辟支佛乘？于此二乘尚不能行，况复能了甚深大乘？
“譬如坏瓶，多诸穿穴，若盛油水，则皆漏尽而俱失坏。何以故？是器过故。若有众生根不熟者，亦复如是，同彼瓶相。善男子，如盲人前示种种宝；如是无智慧者，憍慢放逸乃至断见，广示大乘亦复如是不能了知。譬如有人，其身臭秽，虽以旃檀、沉水香等种种涂身，犹不能香；如是不勤求声闻、辟支佛乘，不断恶业乃至邪见，若以摩诃衍大乘香涂，犹故不香。譬如薄田虽植好种，终不能成；如是不能勤求声闻、辟支佛乘，于彼五欲不生厌离，如是之人若以摩诃衍道，而为说之则不能成。譬如毒瓶著少石蜜不任食用，若不能修声闻、辟支佛乘乃至大乘，言无因果者，若欲为说大乘经典，不能令彼如闻修学，则不信受犹如毒瓶置少石蜜；如是不任声闻、辟支佛器，而置大乘味者，当知是等二俱无用。亦如狂人前，若弹箜篌筝笛鼓贝，作众伎乐，不能解了；如是不能勤求声闻、辟支佛乘，有重贪欲、瞋恚、愚痴，乃至于声闻乘根不熟者，若为说摩诃衍道，亦不能了。譬如有人不持铠杖而入战阵，既入之后必当得于无量苦恼；如是不能勤求声闻、辟支佛乘，根不熟者，若为显示摩诃衍乘，亦复如是，必当得彼无量苦恼。
“是故，善男子，有智之人先观众生，然后说法，以慈悲喜舍心，及利益心、不懈怠心，以忍辱心、不憍慢放逸心、无嫉妒心、无吝惜心，以修定心，为人说法，亦不令他堕坠恶趣不如意处。是故如来能知他心，救济众生，随其信轮而为说法，以大庄严而自庄严。
“若为菩萨摩诃萨说法，恒以大悲因缘，为断众生一切结使而为说法，度诸有海为于三乘中随便成就一乘故而为说法，终不欲令堕于生死而为说法、分别诸阴而为说法、分别诸入而为说法、分别诸界而为说法、分别欲界道而为说法、分别色界无色界道而为说法，不为今世有，不为后世有，不为行有，不为心想有，不为心行有，不为意思有，不为无明有，乃至不为生老病死有，不为行无行众生而为说法乃至行非行寂灭而为说法、一切想无生而为说法。
“云何名行？行者名为死此生彼，若能覆此生死，名灭行非行。
“云何名轮？如如意宝能持一切，遍满虚空度诸国土，观察世间诸行起灭犹如幻化，不与声闻、辟支佛共，是故名断一切行轮。
“如是，善男子，如来以如是相，为诸众生种种说法，亦如虚空无有分别，与无量三昧自在游戏而为说法。
“如是菩萨以大庄严而自庄严，为诸众生，说色非空，离色非空，乃至识非空，离识亦非空；眼非空，离眼亦非空，乃至意非空，离意亦非空；眼识非空，离眼识亦非空；意识非空，离意识亦非空；空处非空，离空处亦非空；识处非空，离识处亦非空；无所有处非空，离无所有处亦非空；非想非非想处非空，离非想非非想处亦非空；四念处非空，离四念处亦非空；道亦非空，离道亦非空；十二因缘、三不护法、十力、四无所畏、十八不共法，大慈大悲大喜大舍，乃至涅槃非空，离涅槃亦非空。
“善男子，是名如来中道实义决定性相，为他众生分别演说诸行无生，住持正法，遍满虚空，乃至无量禅定一切法相，皆如日光照明，开示令入三乘，为得涅槃令得解脱。
“菩萨摩诃萨如是说法，为最第一利益众生。谛听甚深法已，随意所欲，于三乘中，随所修习种种善根则善住一乘，亦不增益诸不善法，其行坚固不退涅槃。
“菩萨摩诃萨为断无量生死劫苦而为说法，亦为声闻、辟支佛乘众生令度四流。
“菩萨摩诃萨为断一切众生四流而为说法，声闻、辟支佛乘但为自己断四流故而为说法。
“菩萨摩诃萨为断众生烦恼病故而为说法，声闻、缘觉为断己烦恼故而为说法。
“菩萨为断众生烦恼业习使无余故而为说法，声闻、缘觉虽断烦恼习有余故而为说法。
“菩萨摩诃萨为令众生得大悲果报故而为说法，声闻、缘觉离于大悲而为说法。
“菩萨摩诃萨但为悲愍诸众生故而为说法，声闻、缘觉虽复说法，实无悲愍利益之心。
“菩萨摩诃萨为灭众生诸毒苦故而为说法，声闻、缘觉但灭己苦故而为说法。
“菩萨摩诃萨为满一切法味故而为说法，声闻、缘觉自满己法故而为说法。
“菩萨摩诃萨为一切众生得法光照成大明故而为说法，声闻、缘觉但为自得法之照明，不为众生演说法相。
“善男子，是名略说灭除一切大无明闇得大明故，而欲成就一切种智悉觉悟故，乃为他人分别说法，声闻、缘觉为欲灭己无明闇障，内自照明得正觉悟。
“善男子，声闻、缘觉不为众生而生厌恶，不为愍救度脱他人，不为于他令得名誉称扬赞叹，不喜他人而生谄曲，但自护己不护于彼，不为安乐一切众生。声闻、缘觉若见他人有微少过，必起身口意业等罪。
“善男子，菩萨摩诃萨住大乘者，皆悉救护慈愍于他，乃至不见众生身口意业过。
“善男子，若有众生，起于粗弊愚痴恶口，自谓为智，乃至不离邪见，为求他利而生嫉妒，贪著名称自举轻他，不能守护身囗意等，心常念恶无有愍伤，而喜恼乱选择福田。若有依我而出家者，不见其过，轻毁骂詈心常散乱，不自省己念讥彼阙，于大乘人虽生愿乐无寂静心，起重恶心永离他人，恒作是语而自称说，是大乘人亦教他读诵，但自赞己非毁于他。以是义故，赞叹大乘自不调伏，于大乘道而欲教他修行大乘便作是说，自谓大乘，譬诸恶行律师而教人言。如是谄曲难得人身，亦失声闻、辟支佛乘，常趣恶道，不欲亲近诸有智者，而唱是言作师子吼：‘我是大乘。’
“善男子，譬如有驴著师子皮，自以为师子，有人远见亦谓师子，驴未鸣时无能分别，既出声已远近皆知非实师子。诸人见者皆悉唾言：‘此弊恶驴，非师子也。’我今所说亦如是等，若造十恶烧灭人种，非诸声闻、辟支佛器，败坏种子，如是愚痴诳惑他言：‘我是大乘。’
“善男子，譬如有人而无手足，欲至战阵无所堪施；破戒之人亦复如是，欲与结使烦恼战斗，我说是人终无果报。毁犯禁戒作恶行者，于一切处不成法器，若自说言：‘我是大乘，能破一切众生烦恼尘劳大阵，亦为众生住八正道入无畏城。’则无是处。何以故？若有众生，威仪清净，惭愧具足，畏于后世，远离一切不善等法，喜乐一切诸善功德，而于众生起大悲心，亦能济度一切苦厄，救护生死诸怖畏者，不著己乐庆于彼乐，常勤精进专念不舍，心乐寂定舍于谄伪邪惑欺诳，善知业知业果报，不著五欲，世间八法所不能染，乐观阴界如救头燃、如救衣燃，安住声闻种，有如是相名声闻乘，则于大乘所不堪任。辟支佛乘复有何相？若人具上二十法者，则能常观五受阴生灭等相，明观诸法皆因缘生，亦知灭相，如是之人不任大乘，不能成于大乘法器.”
尔时，如来以是义故，而说偈言：

“刹利依止十， 婆罗门首陀，
若修真善行， 堪为声闻器。
辟支佛胜乘， 三业悉清净，
守护于诸根， 所说好柔软。
分别观诸阴， 界入亦复然，
乐独空闲处， 善慧观因缘。
常摄于诸根， 依止是十轮，
于诸无坏乘， 堪任为法器。
念度于有海， 等行于三轮，
不依于结使， 而近解脱门。
不任大乘器， 不具大胜轮，
不勤求大乘， 并诸下根者。
若有愚痴人， 心常怀懈怠，
是故非大乘， 亦不堪大器。
独一求解脱， 痴谄无愍行，
常行于断见， 彼亦趣恶道。
弃舍于正法， 而说于非法，
遮断三乘道， 舍律欲爱具。
恼坏贤圣法， 打掷袈裟者，
毁訾而诽谤， 亦自坏其身。
为欲修人身， 不舌噤而死，
常值诸佛者， 显示三乘法。
欲炽然三乘， 及与分别者，
欢喜而显示， 必成佛无疑。
破戒而嫉妒， 自赞复毁他，
是智者所弃， 得佛三界尊。
以悲心说法， 随心之所乐，
具分别三乘， 必成佛无疑。
说法如虚空， 而心无所依，
阴界入皆空， 必成佛无疑。
佷戾喜破戒， 若闻赞大乘，
诈称为菩萨， 驴披师子皮。
我今为众说， 欲得胜菩提，
护持于十善， 莫坏于我法。
我于余经说， 行第一菩提，
离声闻缘觉， 为净众生说。
曾供亿诸佛， 灭恶心解脱，
我从彼所闻， 但一无二乘。
此众说三乘， 有住声闻者，
心恼多造作， 不任道器故。
有住于缘觉， 愚闇于胜法，
不任上乘器， 随所欲而说。
头陀闻解脱， 当堕于恶道，
冷阴而服乳， 终不能差病。
如是声闻器， 狂心说断见，
是故先观察， 然后应说法.”

尔时，世尊说是偈已，于大众中无量百千人民，多有空乱意众生，断于善根说无因果，趣向恶道，若得正见，在世尊前能至心忏悔，而白佛言：“我于如来正法之中，久修声闻，植诸善根，而不能成声闻法器，方复更求辟支佛乘，愚惑不了，更起断见获无量罪。我等今悉于世尊前诚心忏悔，唯愿哀愍受我等忏悔，拔除罪根不受恶报，还修善根，求声闻乘.”
佛言：“善哉！善哉！善男子，汝等若能发露诚心忏悔，于我法中，说有二种得无所犯：一者、本不作恶，二者、作已能悔。是二种人俱获清净.”
尔时，世尊为无量百千众生，随顺其心说四谛法，有得法忍，有得世间第一法，有得须陀洹果，有得斯陀含果，有得阿那含果。复有八万四千比丘，不受诸法漏尽意解得阿罗汉。
尔时，众会复有七千五那由他百千人等，堕于断见断诸善根应趣恶道者，还得正见，悉于佛前，自归发露，诚心忏悔，作如是言：“我等本种辟支佛因缘而不能成，今闻大乘心生爱乐，我等愚闇便起断见，言无因果。以是因缘，造作无量身口意业诸余恶业，以是义故，于多劫中常堕恶道，受无量苦。今于佛前皆悉发露，至心忏悔不敢覆藏，为欲满足缘觉乘故.”随彼意说得光明三昧，逮不退转辟支佛乘。
时，彼众中复有八十那由他百千众生舌不能语，皆于过去诽谤无量恒沙诸佛所说正法，乃至诽谤一句一偈，以是罪业不能忏悔，佛神力故令使今日皆悉能言。
尔时，世尊知而故问：“汝等宿世作何恶业，于此会中口不能语?”
彼即答言：“我于过去毗钵尸佛法中诽谤大乘.”或有说言谤声闻乘，或有说言谤辟支佛乘，以是业障罪报因缘，于九十一劫坠堕生死，常处地狱及受饿鬼，舌不能语受大苦恼，始于今日得复人身，蒙佛神力始今得语，佛神力故得宿命智，能知过去一切所作恶业因缘。有说尸弃佛、随叶佛、拘楼秦佛、拘那含牟尼佛、迦葉佛所，诽谤正法乃至一句一偈，以佛神力悉知过去所作恶行，一切业障皆悉明了。
尔时，众会无量百千声闻，无量百千菩萨摩诃萨，从座而起，自归向佛，发露忏悔：“我等皆于过去无量诸佛法中，若任法器及不任者诸声闻众，多起讥诃，自举轻他，诽谤毁骂，扬恶遏善。以是业障，堕三恶道具受苦痛，虽复供养过去诸佛，及大菩萨摩诃萨众，乃至忏悔受持禁戒，得闻佛法自学教他，但以诽谤余业障故，不能得趣寂灭涅槃及禅定乐。如是罪缘，今向世尊自归发露至心忏悔.”复有说言：“我等于诸如来声闻弟子，夺其财业及诸饮食或系牢狱，以是业故堕三恶道受大重苦。我等虽于过去诸佛世尊及大菩萨前，发露忏悔，受持读诵种种禁戒，但以余罪业障因缘，不能得向寂灭涅槃及禅定乐。今于佛前皆悉忏悔，一切余业无量罪障，唯愿世尊受我等忏，拔除一切三恶道苦。自今以后愿佛神力，令我所乐随意无碍，得于涅槃及禅定乐.”
尔时，世尊告诸声闻及大菩萨：“此是五逆余业罪障，但有名字无有实法，皆由恼乱声闻弟子能生大罪。何以故？破毁禁戒诸恶比丘，犹能为诸无量百千万那由他人，而作珍宝之大伏藏，况持净戒炽然三宝者而起扰乱？是即名为断三宝种成就恶业，亦名坏于一切众生法眼毁佛正法。若见有人依我出家而扰乱者，如是业障过诸逆罪，我今当以悲心哀愍汝等，如是业障悉听忏悔，永尽无余。于贤劫中千佛出世，汝于其所亦悉忏悔，终不复起诽谤正法。其最后佛，号曰楼至如来应供至真等正觉，汝于彼佛皆悉发露，一切业障永尽消灭.”
时，诸菩萨及大声闻俱共白佛：“唯然，世尊，如教修行。我等于贤劫中，当堕三恶及阿鼻狱，受种种苦犹能堪忍，况复于彼楼至如来，令我忏悔使得正见，解诸邪见，业障众罪皆悉消除!”
尔时，如来赞诸声闻及大菩萨：“善哉！善哉！汝等能以如是勇猛精进，令本恶业皆悉消灭，能生信解，第一恭敬值遇诸佛，得诸三昧，弃舍结漏，得阿罗汉.”
尔时，世尊告金刚藏菩萨摩诃萨：“善男子，我以佛眼皆悉观见，无量阿僧祇百千那由他众生，刹利旃陀罗乃至男女旃陀罗，于未来世少种善根而得人身，为恶知识之所破坏，于甚深法不生信乐，多起谤毁，于炽然法，具足声闻、辟支佛乘者，或有遮断大乘者，于我声闻弟子成器、不成器者，如上所说。以愚痴故，自谓为智，于此终没，无数百千劫，于地狱中受无量苦如先所说。是诸人等，虽得人身，宁受阿鼻地狱诸大重罪，终不受是谤法人身！何以故？随顺恶知识憍慢自恣，常作如是诸恶业者，终不得度生死彼岸，四流所漂受大苦恼.”
当于尔时，有大智者而为涕泪，作如是言：“视诸众生难得人身，远离信心及大誓愿，离于心相，离于正见，离善知识，离于时节，离于方所，离于持戒、禅定、智慧，如是众生以愚痴故憍慢自恣，有如是想毁坏佛法悉如上说。世尊，我从今日亦于佛前而发誓愿，我等虽处生死，不坏正法，愿于未来世诸佛法中不断三宝.”
尔时，复有大士聪明智慧，从座而起，合掌叉手，而发誓言：“我等虽在生死，不得法忍已来，于其中间，愿莫受身，莫作辅相大臣乃至令长村邑聚落等主，不作国师、军幢将师、长宿之处，不作祠祀主、估客商人处，不作居土处，不作粗人处，不作断事处。若不得法忍，不于众生居自在处。若作是等，则于佛法名重因缘，必当堕于阿鼻地狱.”
一切大众天、龙、夜叉、乾闼婆、阿修罗、迦楼罗、紧那罗、摩睺罗伽、人非人等，皆悉泣泪而白佛言：“世尊，我等本处生死所作恶业，若身业、若口业、若意业，多所造作或复随喜，今于佛前皆悉发露，忏悔除灭，更不敢作！如是第二、第三亦复如是，不于生死随恶知识，亦愿我身不造恶业，悉如上说.”
尔时，世尊告诸大众：“善哉！善哉！善男子，汝能如是畏于后世，欲度生死诸有流苦，欲入无畏大涅槃城，发此誓已。善男子，具足十法，则得成就无著法忍。善男子，菩萨摩诃萨，不著内身，不著外身，不著内外身，不著过去、未来、现在身，是名菩萨初得成就无余法忍。复次，不著内身受，不著外身受，不著内外身受，不著过去、未来、现在身受，乃至不著想行，不著内识，不著外识，不著内外识，不著过去、未来、现在识，不著前世、不著今世、不著后世，不著色界，不著无色界，是名菩萨摩诃萨成就十法得无著忍，若能如是于如来所说法.”
是时，七十二亿那由他百千菩萨得无生忍；八万四千那由他菩萨皆得顺忍；无量那由他百千声闻，断诸结漏得阿罗汉；无量那由他百千众生，未发菩提心者今皆发心；复有无量众生，亦得发于辟支佛心。
尔时，世尊告金刚藏菩萨：“若有众生成就法忍者，应得灌顶转轮圣王，所有饮食无量财业。其余众生不得法忍者，亦不能得灌顶转轮王位.”
金刚藏菩萨白佛言：“世尊，为灌顶刹利王不得忍者，云何而得饮食财业?”
佛言：“灌顶王虽不得法忍，能成就十善者，我亦听作国主，饮食财业任意自在。善男子，灌顶刹利王若不得法忍，又不具足修行十善，名为刹利旃陀罗。如是愚痴，当破甚深炽然佛法，断三宝种，而便扰乱声闻弟子，亦作无量种种谪罚，夺人财物基业，诽谤善法而心覆藏不令显现，或夺塔物僧祇物，如是之人皆悉趣向阿鼻地狱.”
金刚藏菩萨白佛言：“世尊，若灌顶刹利王不得法忍，复不具足修行十善，必当不得免斯恶耶?”
佛言：“假使灌顶刹利王不得法忍，而复不修十善道者，能成就信力归依三宝，不谤正法乃至一句一偈，亦不扰恼声闻弟子持戒清净有德之者，不取佛物、僧祇物。若人见有扰乱如此比丘，而复夺于佛物、僧祇物者，能为遮制令无侵毁，数数听受顺于实法，于三宝中常应供养亲近是人清净比丘得坚固愿，于摩诃衍心无疑惑，亦能成就大乘众生，建立正法信大乘者。如是灌顶刹利王者，已于宿世诸如来所，得其城邑资生财物，我亦知之不堕恶道。若欲永灭一切恶者，应当修行如是正法，于过去世所作恶业悉得除尽.”
