
尔时，地藏菩萨白佛言：“世尊，是刹利旃陀罗、辅相旃陀罗，少于善根不肯信向，谄曲愚痴自称多知，皆生憍慢，不畏后世恶业果报，离善智识，乃至趣向阿鼻地狱，为财利故，与此恶行诸比丘等，作非法朋党.”
佛言：“如是，如是。善男子，于未来世，刹利旃陀罗乃至婆罗门旃陀罗，善根微少，无有信心，欺诈谄曲，是诸愚痴现智慧相，不随善知识语，实是愚痴现为智慧，心常疑悔不畏后世，而无禁戒作诸杀生，乃至邪见欺诳于他，于诸世间常行诽谤语。刹利旃陀罗、婆罗门旃陀罗坏乱佛法，于我法中而得出家，常毁破戒作诸恶行，而刹利、婆罗门尽心供养多畜钱财。贪心染著取空言语，通致信命治生贩卖，好读外典垦土种植，守护钱财、产业、舍宅，守护妻子咒说仙药，贪著衣服饮食之物，破戒恶行其声如贝，实非沙门自言沙门，实非梵行自谓梵行，乃至为刹利、婆罗门恭敬供养听受。刹利旃陀罗、婆罗门旃陀罗，好喜破戒远离持戒，于我法中，若见有人持戒修善能谦下者，学与无学一切得向，如是比丘，皆悉不得恭敬供养，有所言说皆不听受。
“善男子，譬如有人到宝渚所，舍帝释青宝及大青宝、金银真珠，皆悉舍离大价之宝，取于水精；若我法中，如是持戒有大功德，心常谦下而便舍之，取于破戒造恶行者，成就恶法，不生羞耻心无惭愧，远离一切大慈大悲，反取如是诸恶福田，听受其语，供养如是造作恶人，师及弟子俱堕地狱，悉具于此十种恶轮刹利旃陀罗、婆罗门旃陀罗、沙门旃陀罗、大臣旃陀罗，先修善根今悉消灭，乃至堕于阿鼻地狱。何等为十破戒恶行？如是比丘，乃至刹利、婆罗门，忍乐恶见，诽谤阿练若比丘，愚痴谄曲非毁贤圣，诳惑世间饮食、钱财及诸利养，求名称故自苦其身，毁谤他人嫉妒斗乱，纯为利养，莫肯听受信用其语，退弃令下远离实法，皆言无有得道果者，亦无离欲能尽结者，但为利养而自显现：‘慎莫奉事供养是等，乃是谄曲诳惑之人，实非福田趣向道者。’是时刹利旃陀罗、婆罗门旃陀罗，于阿练若比丘，不生恭敬希有之心，其心颠倒而不承事恭敬供养，不肯听受信用彼语，即是不能护持法眼绍三宝种。尔时，国土天龙鬼神而于三宝信心深重，皆同瞋恚如是刹利、婆罗门等，互相语言：‘汝今谛观刹利旃陀罗、沙门旃陀罗、婆罗门旃陀罗、大臣旃陀罗，悉起憍慢，一切三宝断于善根近恶知识，退失善法当入恶趣。我等今日不复拥护如此国土刹利、婆罗门等。’一切天龙诸善鬼神既舍离已，于其国中堪任法器为福田者皆生舍心。若一切天神及堪任法器应为福田者，于彼刹利旃陀罗等生舍心已，于自国土及余邻国，皆悉兵起、饥馑疾疫，更相残害不复欢乐，先所爱乐皆悉别离，忿心悭吝无有矜愍，于一切众生不起慈心，杀生乃至邪见无惭无愧；一切塔寺及僧祇物，皆悉食啖供其衣服，瞋诸左右悉生嫌隙；若与他战，令己军众自然退散；若欲死时，皆结其舌口不能语，趣向地狱。
“复次，善男子，刹利旃陀罗，乃至婆罗门旃陀罗，皆悉远离诸善知识，轻慢三宝，无恭敬心，不畏后世。于声闻乘得少信心谓己聪哲，而于辟支佛乘及大乘经法，诽谤不信，不读不诵，下至一偈生不信心，是名谤法。若复有人，少信辟支佛法及大乘法，而不信于声闻之法，毁呰讥呵，亦名诽谤正法。是名诽谤三世诸佛正法之藏，断八正道，破于无量众生法眼。若复有人，于如来所说声闻乘、辟支佛乘及菩萨乘，若作障碍、若隐蔽覆藏乃至一偈，而不恭敬于三宝者，以是因缘，令使守护一切国土天龙善神，以不动信即便瞋恚，是刹利诸臣乃至结舌不语而死，堕阿鼻地狱。
“复次，善男子，若持戒有功德者在彼国住，具足法器，善入舍心，安住静室，而不数数至檀越舍，亦不轻呵恶行比丘使彼觉知，亦不讥嫌呵责破戒。而恶行比丘，于清净持戒者所反生讥嫌，言作奸伪种种妄语，于刹利、大臣及至国中一切人民男女大小，悉于其前生诸诽谤。而彼刹利旃陀罗等，于诸清净持戒具足修行功德有名闻者——如是比丘真我弟子，具足一切禅定解脱——善巧言辞便起毁呰而生瞋恚，种种恶口粗语，逼切令受苦恼，或夺衣钵及四方僧物、资业敷具驱遣令出，或时系闭，或斩截其首。
“善男子，谛观亲近恶行比丘者，为得几所罪？乃至当堕阿鼻地狱！若众生造作五逆等罪及四根本罪，诽谤贤圣，诽谤正法，超过一切根本之罪。如是恶行诸比丘等，我亦不听刑罚、鞭杖系闭乃至断命，以是因缘得大罪报，况复坚持禁戒清净行者！若有比丘，于性重罪中若犯一罪者，虽犯重罪，和上众僧和合羯磨，所受之戒犹有余势。譬如妙香虽无香质，余分芬馨不可轻蔑；破戒比丘亦复如是，无戒白衣不应轻慢，虽非法器，于贤圣毗尼中退没堕落，弃出家法，不得受用四方僧物，于众僧和合所受得戒余不犯者，其戒香气多有势力，是故不听白衣谪罚。
“善男子，往昔过去有国名迦尸，时王名梵摩达多，敕旃陀罗言：‘雪山下有六牙白象王，名橱波罗华眼，可拔其牙。若不得者，汝等五人悉断其命。’尔时，旃陀罗护惜身命，诈作沙门，外现精进被著袈裟，如王所敕，往至彼山到象王所。母象见之张弓挽箭，生怖畏心，语象王言：‘此是猎师，今已张弓挽箭而来，将非我等命欲尽耶？’尔时，象王即便见之剃除须发，被著袈裟，而说偈言：

“‘彼恒沙诸佛， 幢相之法衣，
悉舍于诸恶， 云何害众生？’

“尔时，母象复说偈言：

“‘身虽被袈裟， 持弓执毒箭，
作恶旃陀罗， 无有悲愍心。’

“尔时，象王复说偈言：

“‘袈娑决定服， 以哀愍为本，
是必归佛者， 慈悲诸众生。
于此衣无疑， 汝当自摄心，
能被此服者， 欲度生死岸。’

“尔时，旃陀罗即以一毒箭射其象王。是时，母象见射象王已，大唤悲号，复说偈言：

“‘如是之衣服， 应当归依佛，
威仪虽寂静， 而心怀大恶。
速疾踏彼身， 断除其命根，
灭此怨令尽， 是射汝身者。’

“尔时，象王复说偈言：

“‘宁速舍身命， 不应生恶心，
彼虽怀恶心， 犹似佛弟子。
智者不为己， 卒暴起瞋心，
常思为众生， 修行于菩提。’

“尔时，象王心生慈悲，即唤彼人而问之言：‘汝须何物？’彼便答言：‘欲须汝牙。’
“尔时，象王即自拔牙，发大誓愿，而说偈言：

“‘我今以白牙， 求佛故奉施，
不瞋不贪惜， 令众灭烦恼。’

“善男子，我于往昔曾见如是畜生身中，求无上道能作如是，不惜身命为护佛法，终不于被著袈裟者而作留难。于未来世，刹利旃陀罗、辅相旃陀罗、婆罗门旃陀罗、居士旃陀罗，以谄曲心欺于世间不畏后世，若诸世间有求无上道者，入我法中而得出家生心恼害，我诸弟子应成法器及不成者，恶口骂詈鞭杖谪罚逼切其身，于过去、未来、现在诸佛犯诸重罪，趣阿鼻地狱，断诸善根除灭信心，一切智者之所远离。譬如丈夫，虽自无目能示他道；我诸弟子亦复如是，虽毁禁戒，犹能利益世间众生。若未来世旃陀罗王乃至居士旃陀罗，见有依我法中出家，若成法器、不成法器，而便扰恼我诸声闻一切弟子，则于三世无量诸佛作大过罪，消灭善心难复人身，何况毁呰正位声闻、辟支佛及诸大乘无量功德！
“善男子，譬如过去有国名般阇罗，王号胜军。人罪应死，系著可畏轲蓝冢间，令使恶鬼食啖其身。时守狱人以五系缚，送著可畏轲蓝冢间。是人闻已，即剃须发，以纳袈裟著于颈下。尔时，守岳之人受王敕已，即捉缚送至可畏轲蓝冢间。是时冢间，有罗刹名曰恶眼，共五千罗刹俱至冢间，即见是人，被五系缚在于冢间，剃除须发，以纳袈裟系著于颈。尔时，罗刹右绕是人，而说偈言：

“‘今可自安慰， 我终不害汝，
剃发服袈裟， 令我亿念佛。’

“尔时，罗刹子复说偈言：

“‘白母甚饥渴， 当须食此人，
我得除饥渴， 身心快安乐。’

“尔时，罗刹母说偈答子：

“‘恒沙等诸佛， 法式之幢相，
于此起恶心， 当堕阿鼻狱。’

“尔时，罗刹子与其眷属，右绕匝已，而说偈言：

“‘我等父母共为恶， 身口意等造不善，
我已舍恶不害汝， 被著染衣解脱相。’

“尔时，罗刹名为牛齿，有五百眷属，俱共围绕入大冢间，见被缚人剃除须发，以纳袈裟系其颈下，右绕竟已，而说偈言：

“‘归依众圣妙幢相， 袈裟系颈谓其人，
我为此故而恭敬， 唯愿勿怖不害汝。’

“尔时，罗刹子复说偈言：

“‘母今当知人肉美， 应当食肉而饮血，
益其气力得具足， 增益身体无所畏。’

“尔时，罗刹母复为其子，而说偈言：

“‘一切世间众乐具，
      天龙夜叉及罗刹，
悉当恭敬染衣者， 当获种种上妙乐。’

“尔时，罗刹子与其眷属，右绕恭敬，而说偈言：

“‘悉应恭敬而归依， 剃除须发著袈裟，
我于过去无数劫， 见佛世尊救世者。’

“尔时，第三罗刹名曰黄发，亦有五千眷属，而自围绕入大冢间，见被缚人剃除须发，系纳袈裟而著颈下，复右绕已，而说偈言：

“‘仙人幢相我归依， 若能供养得胜利，
为袈裟故修供养， 应悉除断诸有缚。’

“尔时，黄头罗刹子而说偈言：

“‘我得此人应食啖， 国王所遣故来此，
当食其肉复饮血， 母语子言应供养。’

“尔时，黄头罗刹复为其子，而说偈言：

“‘如是相人非我食， 若起恶心大苦器。’

“尔时，罗刹子右绕恭敬，复说偈言：

“‘如是大仙堪福田， 是故应供离有缚。’

“尔时，刀口罗刹复与五千罗刹来到冢间，见系縳者剃除须发，以纳袈裟系其颈下，心恭敬已，而说偈言：

“‘有余生死得涅槃， 纳袈裟者不应害，
若害此人佛所呵， 应当尊重而供养。’

“尔时，罗刹子复说偈言：

“‘我等常吸人精气， 食啖其肉复饮血，
是故当食此众生， 令我身体益气力。’

“尔时，罗刹母复为其子，而说偈言：

“‘若有生心欲加害， 剃除须发袈裟者，
必堕恶趣阿鼻狱， 受苦无量甚长远。’

“尔时，罗刹子与其眷属，右绕被缚著袈裟者，复说偈言：

“‘我今怖畏地狱苦， 终不恶心害汝命，
我等同心当放汝， 亦求解脱地狱苦。’

“尔时，罗刹等即便解放彼被缚人。时被缚人待至天明到于王所，王即广告一切人民。诸人集已，皆请问王及侍从左右群臣百官：‘是人得来未曾有也！’彼王即便立制普告内外：‘若我国中，有佛声闻诸弟子等，若成法器及不成者，不起恭敬或加谪罚，以是因缘，我当刑戮乃至致死。’
“族姓子，阎浮提王及与夜叉食血肉者，恶心炽盛无怜愍心，乃至见剃除须发、系纳袈裟以著其颈，尚不加害，况余众生而起轻慢？未来世中，当有刹利旃陀罗、居士旃陀罗造作诸恶，复有恶鬼断于善根趣阿鼻地狱，若于我法而能出家，若成法器及不成法器，剃除须发当夺命根。
“族姓子，譬如过去有王，名曰福德，若人有犯罪过者乃至系縳，尔时彼王不欲夺人身命，有辅相大臣语王莫愁：‘若杀此人，或能令王而得大罪。’大臣自以智慧，将付狂象。尔时，狂象捉其二足，欲扑其地，而见此人著染色衣故，狂象即便安徐置地，不敢损伤，共对蹲坐，以鼻舐足，而生慈心。族姓子，象是畜生，堕于八难，见染衣人，尚不加恶生于害心！乃至未来世，若有旃陀罗王，见我法中有人出家，堪任法器及不成法器，故作逼恼或夺其命，若作是行，则口不能语，命终之后，必定堕于阿鼻地狱。
“善男子，是名第三轮，刹利旃陀罗乃至居士旃陀罗，虽有过去宿植善根，现造恶故，今尽消灭。
“复次，善男子，当有刹利旃陀罗乃至居士旃陀罗，见有施四方僧物、床敷卧具、塔庙住处，及与园林、屋舍田宅、一切净人、牛驴骡马种种畜生、衣服饮食、汤药所须、资生杂物，持戒清净有德比丘，辩才聪明言辞应机，如是人等悉不与之；破戒比丘作恶行者，给其所须床褥敷具自恣受用，并与白衣同共食啖，以是因缘，刹利旃陀罗、居士旃陀罗，命终皆堕阿鼻地狱。
“复次，族姓子，当有刹利旃陀罗、居士旃陀罗，见有依我法中出家，若声闻、辟支佛，乃至大乘说法法师，诽谤骂辱，欺诳正法而作留难，恼乱法师，以是因缘，堕阿鼻地狱。
“复次，族姓子，若有刹利旃陀罗、居士旃陀罗，见人有与四方僧物，华树、果树、杂味树、荫树、香树，我声闻弟子持戒多闻坐禅诵习者，所有资生众具，若自夺或使人夺，自食使人食，以是因缘，命终之后，堕阿鼻地狱。
“复次，族姓子，于未来世，当有刹利旃陀罗、居士旃陀罗毁坏我法，若见依我法中而出家者，于此人所数数瞋恚骂詈毁辱，我所说法不肯信受，破坏塔寺僧坊堂舍，杀害比丘，先所修习一切善根，皆悉灭尽；命欲终时，支节皆疼如火焚烧，其人舌根如被系缚，于多日中口不能语；命终之后，堕阿鼻地狱。
“若成就如是十种恶轮不善众生，难得人身，况复能成声闻、辟支佛果，乃至成就具足大乘？一切诸佛所不能救！善男子，譬如押油，一一麻中皆生诸虫，以押油轮而押取之，即便得油。善男子，汝等当看押油之人，于其日夜为应定杀几所众生？若复有人，以是十轮而押油者，一轮一日一夜押油千斛，如是乃至满于千年，是押油人得几所罪?”
地藏菩萨言：“甚多！世尊，无量无边阿僧祇数！此押油人得如是罪，无有能知是人罪量其数多少，唯佛与佛乃能知之.”
佛言：“善男子，譬如十轮之罪等一淫女舍，其舍有十女人皆为求欲；如是十淫女舍，其罪等一酒家；如是十酒家等一屠儿舍；如是十屠儿舍罪，等刹利旃陀罗、居士旃陀罗十轮中等于一轮一日一夜罪.”
尔时，世尊而说偈言：

“十轮罪等一淫舍， 十淫罪等一酒家，
十酒家等一屠儿， 十屠儿罪等一王.”

尔时，地藏菩萨摩诃萨白佛言：“世尊，若有真善刹利、辅相、大臣，真善沙门、真善婆罗门、真善居士，自护护他，于将来世守护佛法，守护堪任法器及不堪法器者，乃至守护剃除须发著染衣者，持戒清净有功德者，供养恭敬听受言教，于声闻、辟支佛法皆悉守护，谛听受持守护大乘，如闻信受住大乘者，持戒多闻言辞清辩，与如此人对相欢娱，则心悦乐咨问议论敬受教诲，远离破戒非梵行者，四方僧物而自食啖、私窃费用不依戒律、随顺十恶不善轮者亦令舍离不与从事，教学先王治国旧法典礼制度，绍三宝种常令炽然，亲近一切诸善知识，遵用前王所行政法，是名真善刹利，得几所福？灭几所罪?”
佛言：“族姓子，譬如丈夫欲求出世，集诸珍宝满阎浮提，若值佛出并声闻众，于其晨朝修行布施，日中亦施，如是次第乃至千年，常修布施种种供养。族姓子，如是行施，得大福不?”
地藏菩萨白佛言：“世尊，其福甚多，无量无边阿僧祇数，无能称量！如此福者，唯佛世尊乃能知之.”
佛言：“如是，如汝所说。若有真善刹利，远离不善十恶之轮，亦能遮制断他诸恶，如上所说，是人功德倍多于前！假设有人，以四天下尽为四方众僧建立房舍，卧具医药悉皆给足，使百千亿声闻弟子及菩萨摩诃萨修行种种无量法门，坐禅诵经教化诸善，如此之人其福多不？于上千年修行布施，供养功德复倍于前。假设有人于四天下，尽为建立僧房堂阁，卧具医药皆悉具足，满百千亿声闻弟子、菩萨摩诃萨，修诸法门一切诸善，坐禅诵经教化功德，得几所福?”
答言：“世尊，其所得福无量无边阿僧祇数.”
“善男子，假设满三千大千世界，为舍利故起诸塔庙遍满三千大千世界，如是造塔功德无量，其福日夜常得增长；四方造作僧房，卧具医药所须一切悉给，起塔功德复倍于前。假使三千大千世界满中菩萨，具足六波罗蜜如稻麻竹苇，设满三千大千世界声闻罗汉具八解脱，亦如稻麻竹苇丛林，皆被囚执坚固系缚乃至一劫。复有一人出现于世，为福因缘故，悉解诸菩萨及阿罗汉被系缚者，并与洗浴，给其衣服、瓶钵房舍、饮食医药种种卧具，乃至百千万岁尽入涅槃，复取舍利而供养之，为一一舍利起七宝塔，供养如是七宝塔故，各以香华及诸伎乐缯盖幢幡；若复有人，为如来故起诸塔庙，乃至满三千大千世界，其所得福百千亿分，不如解此被缚功德，真善刹利、真善婆罗门、真善居士、真善沙门，如是福聚增长无量阿僧祇数。于末法中法欲灭时，能善自护亦护他人，于未来世常护佛法，亦复护我声闻弟子，堪任法器及不任者，乃至剃除须发、被著袈裟，不应娆乱而作恼害；若有亲近供养声闻乘者亦不得恼乱，亦复不应愿乐，供养于大乘者终不欺毁，修辟支佛乘者亦自亲近供养；坚固受持大乘之法安住大乘有功德者，善巧机辩恒乐，亲近咨问义论，问已随顺受持，而于一切恶行比丘皆悉远离，不应与同四方僧食共受利养；自不染著十恶之轮，亦不教他令生染著，皆悉修习先王之道，具行十善，常当亲近诸善知识，炽然法眼。如是真善刹利，得福倍多无量无边，终不虚食国民禄俸，天、龙、夜叉、乾闼婆、阿修罗、迦楼罗、紧那罗、摩睺罗伽乃至富多那等，皆悉爱念同共拥护者；若有一切堪任福田成法器者，皆悉爱念同共拥护，己国增长，若他国土亦令增广，涸竭恶道利益天人，守护寿命令得久长，自灭结使，亦能灭他一切烦恼，成就菩提，满足六波罗蜜，远离一切恶道而随生死流转无数，于生死中而无讥嫌，常值善知识，悉与诸佛菩萨共俱，远恶知识，如是不久成就佛国，得阿耨多罗三藐三菩提.”
尔时，一切天帝及诸眷属，乃至毗舍阇帝释及诸眷属，从座而起，合掌向佛，白佛言：“世尊，于未来世，有真善刹利王乃至真善居士，若能远离此十恶轮，守护己身亦能护他，及护持正法绍三宝种，炽然不断成熟三乘，于佛所说悉能信受如法供养，诸佛所说终不覆藏。我等眷属，与真善刹利王乃至真善居士，当以十法守护此人令得增长。何等为十？为护寿命，终不横死，除诸非法，常得少病，眷属安隐，财产增长，具足大富，名称远闻，亲近善知识，智慧增长。如是真善刹利乃至真善居士，远离一切十恶轮者，如佛所说，当以十种善法而守护之，令得增长。何等为十？所谓怨贼外敌不能侵害，色声香味触无不可喜者，一切病痛、邪缚、邪归依，一切疑悔、一切邪谄、一切恶友、一切不善根本、一切夭横死亡，真善刹利具足功德，如上所说皆悉除灭，当以十善法守护是人。
“复次，世尊，若真善刹利，如上所说功德满足，皆悉修行，我当以此十法，守护刹利国土之人。何等为十？惧邻国怨敌，畏非人，畏于亢旱，畏于霖雨，畏非时风，畏非时恶星变怪，畏饥馑，畏非时病死，畏恶邪见，畏真善刹利，于上所说能修行者，我等当以十法，守护国土及诸人民.”
尔时，世尊赞天帝释乃至富多那等：“善哉！善哉！善男子，皆是汝等之所应作.”
尔时，天藏大梵即从座起，整其衣服，右膝著地，长跪叉手，白佛言：“世尊，唯愿听我说，是真善刹利，转不退转地陀罗尼心咒章句。以此不退转地陀罗尼神咒力故，使未来世真善刹利，令边国怨敌自然退散，使身口意戒成就，得胜智慧，为一切智人之所赞叹，远离诸恶，常修行善，远离一切邪见、邪归依，精进坚固成熟无量诸众生故，得自在智，六波罗蜜珍宝伏藏具足增长，远离一切瞋恚悭贪诸恶嫉妒，常为天人之所守护，得不退转菩提之心，不舍一切众生，得四摄法无所疑问，成熟法器具足福田，亲近菩萨、诸声闻众利益一切。善男子，真善刹利终不退转菩提之心，得陀罗尼神力功德，于未来世最胜不坏无所讥嫌，常亲近诸佛一切菩萨.”
尔时，天藏大梵即说咒曰：

“多阇他　牟尼[日/月]梨　牟那舍啰鞞　牟尼夷梨陁夜末啼　卢阇毗阇隶　牟那栗芝　阿昵伽　弥[口+叔]迦罗博差　波罗舍博差　蜜罗博差　扫啰裟栗啼　兜罗拏栗婆隶钵哆叉栗婆隶　旧旧拏弥隶　阿鞞叉婆隶　阿[少/兔]阿祇梨梵牟尼波陁鞞　私婆呵.”

尔时，天藏大梵说是咒已，白佛言：“我愿世尊，于此陀罗尼心生随喜.”
佛言：“善哉！善哉！大梵，我于此咒心生欢喜.”
时会大众亦称：“善哉！快说此陀罗尼也.”
尔时，佛告大目揵连、弥勒菩萨摩诃萨：“汝等受持不退转地心陀罗尼，能令真善刹利安乐利益，为转法轮故，为名称利故，为威德故，为灭诸邪见故，为建立正见故，为守护法眼故，为无边众生令得成熟故，为使坚固大乘不退故，为使满足六波罗蜜故.”
尔时，世尊欲重宣此义，而说偈言：

“尔时天藏梵， 发问两足尊：
利根等众生， 修禅而诵习，
勇猛强劝作， 刹利有智者，
云何灭烦恼？云何住不退？
佛时答彼言， 犯重堕落者，
虽意有明利， 急趣阿鼻狱。
此十种恶轮， 无智所修行，
则断善根本， 速疾堕地狱。
禅定亦灭结， 非独多闻智，
若欲得解脱， 应当勤修禅。
智者常精进， 守护我正法，
以恭敬袈裟， 能度烦恼海。
乐处于空林， 远离五逆罪，
持戒修禅定， 能度烦恼海。
若有信三乘， 炽然于佛法，
供养染衣者， 得大功德海。
能调难伏心， 不举比丘罪，
圣种修少欲， 获得两足尊。
远离恶比丘， 恭敬亲贤圣，
不食僧祇物， 速到于菩提。
三界得妙乐， 三宝出于世，
若欲得安乐， 当供养三宝。
三宝旃陀罗， 刹利作过者，
恶比丘伴党， 速疾堕地狱。
如是十轮罪， 等于一淫女；
以是十淫罪， 亦等同一酒；
如是十酒罪， 复等于一屠；
以是十屠罪， 亦同于一王。
有真善刹利， 供养于正法，
三乘得炽盛， 当获功德海。
具足七宝等， 遍满阎浮提，
持用施诸佛， 其福犹有限。
乃至四天下， 造僧房供养，
彼虽得大福， 不如护正法。
假使为诸佛， 满中造塔庙，
彼虽得大福， 不如护正法。
罗汉诸菩萨， 解缚而供养，
显现于我法， 其福倍于彼。
修禅亿千劫， 不为诸佛护，
若不隐正法， 诸佛速护念。
若真善刹利， 远离十恶轮，
能守护佛法， 及持袈裟者；
不谤毁正法， 我所说三乘，
闻已能供养， 护持法器者。
譬如五日出， 能竭于大海，
若护我法者， 则竭烦恼结。
譬如风灾起， 悉摧一切山，
若护正法者， 亦灭诸烦恼。
譬如水灾起， 漂荡坏大地，
若护正法者， 亦消诸烦恼。
世有如意宝， 能满人所愿，
若说三乘法， 随愿亦皆得。
譬如获宝瓶， 尽破于贫穷，
如是破烦恼， 速疾得菩提。
如月十五日， 光明满虚空，
得是智慧者， 满足护正法。
如空无所有， 无物亦无相，
守护正法者， 是智无疑惑。
如日所照处， 能除诸闇冥，
守护正法者， 是则得照明.”
