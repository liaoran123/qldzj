
如是我闻：一时，佛在王舍城耆阇崛山中，往古诸佛本所住处大塔之中。诸大菩萨之所赞叹，其地洁净微妙最胜诸佛法座。诸天、龙、鬼、乾闼婆等常行称咏，又能增长无量善根，常有诸佛微妙光明，成就无量无边功德，具足诸佛所行之处。如来得成菩提道已，转妙法轮，调伏无量无边众生，于一切法而得自在。世尊逮得一切法中无碍智慧，能善分别一切众生诸根利钝，永断一切烦恼习气，不待庄严了知诸法。
与大比丘僧六万八千，一切调伏断烦恼习气，皆是佛子善解深义，悉是福田能断诸有，得净戒果不生不灭。复有无量诸菩萨僧，具无碍智、甚深智、无知智，大慈大悲降注法雨，能施一切甘露法味；于诸众生等心如地，增长成就助菩提法，智慧光明能破黑闇，悉能照明善恶之道；能开众生善心莲华，能令众生善根成熟，增长善芽，干烦恼海，具智慧翼游空无碍；喻之如日，善能增损众生善恶；喻之如月，为诸善本如须弥山；至心寂静修行梵行，不为世论之所动转，安住无上出家之法，能见诸佛一切世界；积善法藏犹如大海，具足成就诸陀罗尼，寂静圣行及大慈悲，清净庄严定慧二目；久已远离深法怖畏，无量劫中所修菩提，未毕竟者终不休息，成就菩萨所有功德。其名曰：慧光无碍眼菩萨摩诃萨、见一切田庄严璎珞菩萨摩诃萨、不断如来性出世意菩萨摩诃萨、为诸众生示现细行神足菩萨摩诃萨、无量乐说无碍神足幢名称菩萨摩诃萨、净众光自在王菩萨摩诃萨、善能论解字义广说论义神足菩萨摩诃萨、无量功德智慧庄严住菩萨摩诃萨。如是等菩萨摩诃萨，常与如来同止共住，如来常为分别宣说菩萨所行法门之法。
尔时，如来成得佛道，始十六年，广知众中多修梵行悉来大集，堪任受持菩萨法藏。尔时，如来即作是念：“我今当于如是无量象王众中宣说菩萨所行之法，先当示现诸佛如来大神通力，为诸菩萨令知诸佛深境界故.”尔时，世尊即入三昧，其三昧名佛境神通实见众生。以佛功德威神力故，于欲、色天二界中间出大坊庭，犹如三千大千世界，定慧二力之所成就，其处堪任佛所游居。复出大光其明清净，遍照十方诸佛世界，能令众生得知足心。于诸天宫最为殊胜，能劝十方放逸菩萨。其坊四匝白琉璃树，真金为墙，功德宝室，玛瑙垂檐，杂宝栏楯，白真珠网以覆其上，种种幡盖以为庄严，众香涂地，烧散杂香，十方世界众生所有上妙庄严悉于中现。安置无量百千万亿师子法座，其座各有无量杂色柔软敷具，能令众生欢喜爱乐。诸四天下各以七宝作四梯梐，金刚阶蹬广十由旬，如其行时出微妙音。如四天下，三千大千世界亦复如是。
尔时，世尊从三昧起，大千世界六种振动，亦放无胜最大光明；即与声闻、菩萨大众，前后围绕欲往彼坊。一切诸天尊重赞叹，香华、伎乐、涂末烧香、曼陀罗华、摩诃曼陀罗华、曼殊沙华、摩诃曼殊沙华等以为供养，能动无量无边世界，光明遍照无不大明，示现诸佛神通福德。当尔之时，耆阇崛山一切大众忽然不现，蹬中阶节上升虚空。时，无量亿诸天龙等，及不护神、伎乐神、非天神、金翅鸟舞神、腹行神、嗜肉神、善饿鬼神、瓮耳鬼神、住厕罗刹、厌人鬼、能狂鬼、影鬼、产乳罗刹、持发鬼、常醉鬼，如是等众悉侍从佛，以天香华微妙天乐而供养之。
尔时，四天王合掌长跪，以偈赞佛：

“如来光明胜一切，　能坏三恶道黑闇，
今我归依乐依止，　萨婆悉达无上尊!”

时，四天王与诸天人，偈赞佛已，寻侍佛后。
尔时，帝释与忉利天人，于其界次阶上见佛，以天香华、微妙伎乐而供养之，以偈赞佛：

“如来具足六神通，　所得大悲无能胜，
以佛功德严十方，　我今敬礼无与等!”

时，帝释与忉利天，偈赞佛已，寻侍佛后。
尔时，夜摩天王与夜摩天子，于其界次阶上见佛，以天香华、微妙伎乐而供养之，以偈赞佛：

“无碍智慧无有边，　善解众生三世事，
一心能知无量心，　是故稽首礼无上!”

时，夜摩天王与夜摩天子，偈赞佛已，寻侍佛后。
尔时，兜率天王与兜率天子，于其界次阶上见佛，以天华香、微妙伎乐而供养之，以偈赞佛：

“佛知诸法如幻炎，　无受无作无字说，
愍众故说不可说，　记说无我知法性.”

时，兜率陀天王与兜率天子，偈赞佛已，寻侍佛后。
尔时，化乐天王与善化乐天子，于其界次阶上见佛，以天华香、微妙伎乐而供养之，以偈赞佛：

“如来具足得十力，　知诸法界如虚空，
无色哀愍示形色，　其心平等视众生。
如来常行世尊行，　为众生故行世行，
开无分别诸法界，　我今敬礼非天人!”

时，化乐天王与诸天子，偈赞佛已，寻侍佛后。
尔时，他化自在天王与他化自在天子，于其界次阶上见佛，以天香华、微妙伎乐而供养之，以偈赞佛：

“如戒而住寂静地，　修集无上三昧定，
其智无碍无有边，　我礼毕竟解脱者！
大慈大悲微妙语，　真实能知道非道，
勇健精进力无胜，　我今敬礼无能动！
常能修集三解脱，　无能称赞尽其德，
乌虽不同金鸟飞，　亦能任力而游翔。
我今如乌任力赞，　唯愿哀愍受微叹，
不种不收其果实，　不赞如来无解脱。
怜愍为叶智慧华，　三昧为须解脱敷，
菩萨蜂王食甘露，　我今礼佛法莲华！
大悲智慧光圆满，　能破众生无明闇，
其戒清净众乐见，　我今敬礼佛法月！
其心平等如虚空，　香涂割刺心无二，
能净无量众生垢，　我今敬礼佛法河!”

时，他化自在天王与诸天子，偈赞佛已，即寻佛后。
诸天各各赞叹佛已，尔时如来示现无量神通道力，渐渐至彼七宝坊中。如四天下见佛上升，三千大千世界所见亦复如是。尔时，世尊至宝坊中升师子座，声闻、菩萨各各次第坐于宝座。
尔时，世尊入佛三昧，其三昧名无碍解脱，一一毛孔放大光明，其数无量如恒沙等，照于东方无量世界，南西北方、四维、上、下亦复如是。地狱蒙光众苦得息，其余众生除贪恚痴，慈心相向如父如子。尔时，以佛功德力故，其光明中说如是偈，为劝放逸诸菩萨故：

“如来精进无量边，　精进力过无量劫，
谁能赞佛光明德？唯有十方诸世尊！
为劝十方诸菩萨，　乐于放逸不修禅，
释迦如来放是光，　召诸菩萨集此界。
成就具足佛十力，　能破世界诸魔王，
世法不污如莲华，　是其光明无有量。
如来转此无上轮，　诸天世人所不能，
为诸众生转法轮，　如本十方佛所转。
如来今者集大会，　难见犹如优昙华，
若有信心成就者，　悉为听法至佛所.”

是光明中所说偈颂遍告十方，劝喻一切诸菩萨等，振动一切世界大地，普施一切众生安乐，能净一切众生烦恼，破坏众生无明痴闇，能蔽一切天魔宫殿，光遍十方还从顶入。
尔时，东方有佛世界，名无量功德宝聚神通；有佛世尊，号净大净光七菩提分宝华无断光王。彼有菩萨，名诸法自在功德华子，遇斯光已，与十恒河沙等诸大菩萨俱共发来，至娑婆世界大宝坊中，见释迦牟尼佛，头面礼敬，右绕万匝，以妙香华而供养佛，即于佛前以偈赞曰：

“一切功德到彼岸，　常为十方佛所称，
无碍名号遍十方，　大慈大悲释师子。
如来法界无差别，　为钝根者说差别，
宣说一法为无量，　如大幻师示众事.”

时，诸菩萨偈赞叹佛头面礼已，以己神力，于佛东边化作床座次第而坐。
尔时，南方有佛世界，名曰佛光；有佛世尊，号无量功德宝。彼有菩萨名曰宝杖，遇斯光已，即与十恒河沙等诸菩萨众俱共发来，至娑婆世界大宝坊中，见释迦牟尼佛，头面礼敬，右绕万匝，以妙香华而供养佛，即于佛前以偈赞曰：

“大慈法云降法雨，　常说无常空无义，
以八正水灭结火，　能长众生诸善根。
佛光能破无明闇，　能诲放逸诸菩萨，
能焦三有诸爱种，　能示真实道非道.”

时，诸菩萨偈赞叹佛头面礼已，以己神力，于佛南边化作床座次第而坐。
尔时，西方有佛世界，名曰光明，佛号普光。彼有菩萨名称力王，遇斯光已，即与十恒河沙等诸菩萨众俱共发来，至娑婆世界大宝坊中，见释迦牟尼佛，头面礼敬，右绕万匝，以妙香华供养于佛，复于佛前以偈赞曰：

“于无量劫发善愿，　是故得身净无漏，
如来行业如虚空，　无碍音声遍十方，
如来梵声如雷音，　此声无业非因出，
无听无受无众生，　大悲何故音声说!”

时，诸菩萨偈赞叹佛头面礼已，以己神力，于佛西边化作床座次第而坐。
尔时，北方有佛世界，名宝庄严，佛号无量功德庄严。彼有菩萨名大海智，遇斯光已，即与十恒河沙等诸菩萨众俱共发来，至娑婆世界大宝坊中，见释迦牟尼佛，头面礼敬，右绕万匝，以妙香华供养于佛，复于佛前以偈叹曰：

“如来无上金光明，　能坏一切世间闇，
若有众生遇斯光，　遇者悉能坏烦恼。
设身高出大千界，　神通道力无边际，
是人不能见顶相，　大悲旷世造何业.”

时，诸菩萨偈赞叹佛头面礼已，以己神力，于佛北边化作床座次第而坐。
尔时，东南方有佛世界，名曰无忧，佛号能坏一切闇。彼有菩萨名无胜光，遇斯光已，即与十恒河沙等诸菩萨众俱共发来，至娑婆世界大宝坊中，见释迦牟尼佛，头面礼敬，右绕万匝，以妙香华供养于佛，复于佛前以偈赞曰：

“无量界入一毛孔，　亦不娆害诸众生，
如来境界无知者，　是故神通难思议。
能令一身作无量，　而其真身无增减，
虽为众生现神变，　然其内心无憍慢.”

时，诸菩萨偈赞叹佛头面礼已，以己神力，于佛东南化作床座次第而坐。
尔时，西南方有佛世界，名曰善见，佛号心平等。彼有菩萨名大悲心，遇斯光已，即与十恒河沙等诸菩萨众俱共发来，至娑婆世界大宝坊中，见释迦牟尼佛，头面礼敬，右绕万匝，以妙香华供养于佛，复于佛前以偈赞曰：

“无量世中护禁戒，　犹如牦牛爱其尾，
见有毁戒生悲心，　亦不憍慢赞己身。
如来之心如须弥，　十方邪见不能动，
智慧甚深无得底，　犹如大海难思议。
佛自解脱一切有，　亦令苦缚得解脱，
所得解脱实无差，　随道行时有别异.”

时，诸菩萨偈赞叹佛头面礼已，以己神力，于佛西南化作床座次第而坐。
尔时，西北方有佛世界，名曰坏闇，佛号大神通王。彼有菩萨名曰宝网，遇斯光已，即与十恒河沙等诸菩萨众俱共发来，至娑婆世界大宝坊中，见释迦牟尼佛，头面礼敬，右绕万匝，以妙香华供养于佛，复于佛前以偈赞曰：

“如来世尊犹如幻，　而为众生说幻事，
宝无真物故名幻，　无有众生说众生。
如人梦中见诸色，　寤已真实无色相，
为度众生示世行，　如来真实无世行.”

时，诸菩萨偈赞叹佛头面礼已，以己神力，于佛西北化作床座次第而坐。
尔时，东北方有佛世界，名曰净住，佛号心同虚空。彼有菩萨名无边净意，遇斯光已，即与十恒河沙等诸菩萨众俱共发来，至娑婆世界，见释迦牟尼佛，头面作礼，右绕万匝，以妙香华供养于佛，复于佛前以偈赞曰：

“佛知甚深诸法界，　常乐寂静修无想，
及知众生诸心想，　亦说诸法如虚空，
住一心中知三世，　亦复能知种种业，
不生心想众生想，　无量世修无相想.”

时，诸菩萨偈赞叹佛头面礼已，以己神力，于佛东北化作床座次第而坐。
尔时，下方有佛世界，名曰乐光，佛号宝优钵华。彼有菩萨名庄严乐说，遇斯光已，即与十恒河沙等诸大菩萨俱共发来，至娑婆世界，见释迦牟尼佛，头面礼敬，右绕万匝，以妙香华而供养佛，复于佛前以偈赞曰：

“无量智者佛真子，　数如十方微尘等，
于无量劫咨问佛，　不尽如来一字义。
是故如来智无边，　功德总持亦如是，
名称力势无边际，　犹如大海十方界.”

时，诸菩萨偈赞叹佛头面作礼，以己神力，于如来下方化作床座次第而坐。
尔时，上方有佛世界，名璎珞庄严，佛号大名称。彼有菩萨名一切法神通王，遇斯光已，即与十恒河沙等诸菩萨众俱共发来，至娑婆世界，见释迦牟尼佛，头面礼敬，右绕万匝，以妙香华而供养佛，即于佛前以偈赞曰：

“佛身身业无边际，　心口及业亦如是，
唯佛能知佛三业，　余不知如虚空边。
如来无师无教者，　是故众生称大师，
诸佛法界叵思议，　菩提法轮入涅槃.”

时，诸菩萨偈赞叹佛头面礼已，以己神力，于佛上方化作床座次第而坐。
尔时，一念中间十方无量诸大菩萨，一时云集大宝坊中。尔时，世尊即从三昧安详而起，謦欬之声彻于十方，一切众生悉得闻之，闻已即于佛法僧宝生信敬心。十方世界所有比丘、比丘尼、优婆塞、优婆夷，若人非人，闻佛声已身心寂静，以佛功德威神力故，悉得睹见宝阶梯蹬，于一念顷悉蹬宝阶至宝坊中，各随其位次第而坐。诸梵天人亦闻其音，梵天、大梵天、梵师天、梵众天、光天、少光天、无量光天、净天、少净天、无量净天、无云天、福德天、广果天、无诳天、无热天、善见天、乐见天、阿迦尼吒天，亦一念顷俱至宝坊，见佛世尊头面礼已，次第而坐化作床座。
尔时，世尊见诸大众皆已集会，放眉间光，其光名曰示菩萨力，绕诸菩萨七匝已，于诸菩萨顶髻而入。尔时，会中有一菩萨，名诸法自在功德华子，即入三昧，其三昧名璎珞庄严；以三昧力故，于宝坊中出师子座，座高八万亿多罗树，七宝庄严散种种华，为诸众生之所乐见，能净一切众生之心。尔时，诸法自在功德华子菩萨摩诃萨，化作如是师子座已，从其三昧安详而起，合掌恭敬，头面作礼，即于佛前以偈赞曰：

“日月光明坏现冥，　佛光能坏三世闇，
如来具足神通力，　胜于一切诸天光。
佛了法界无觉知，　如幻水月无去来，
无生无受无作者，　真实知已为众说。
知色心中无色心，　方便为众说色心，
如来神通犹如幻，　知诸法界亦复然。
一切众生心常净，　或时为客烦恼污，
诸佛如来得解脱，　示现神通等如幻。
虚空无地无住处，　如来之心亦如是，
为众故升师子座，　如先诸佛说甘露。
一切大众无去来，　亦无听说无受者，
诸法悉皆如虚空，　唯愿开阐真实界。
世尊受我师子座，　愿为众生师子吼，
愍众故演梵音声，　炽然智灯破痴闇。
十方诸来听法众，　悉来集会此宝坊，
愿佛当施大法施，　破无量世贫穷际.”

尔时，世尊以大慈悲怜愍诸法自在功德华子菩萨摩诃萨，升其所奉师子宝座，欲说一切诸菩萨行无碍法门，具足一切佛法十力、四无所畏，入一切法自在陀罗尼法门，入四无碍智法门，入大神通法门、不退转法轮、不退住处，摄一切乘具一切法界无分别法界，善知一切众生心根，法界真实坚固难沮，能坏一切四魔怨仇，调伏一切恶见烦恼，获得不共善权方便，得大平等心无二故，一切诸佛等入之处无挂碍处，说一切法悉真实故，演说诸法非觉非非觉故，十二因缘平等相观故，具足智慧大庄严故，庄严佛身佛音声故，无尽念意行智慧故，演说真实四圣谛故，能令声闻身心净故，令辟支佛坐绍位床故，大乘菩萨得法自在故，广宣诸佛所有功德故，解说宣示一佛法故，说诸菩萨大功德故，裂诸众生疑网心故，摧灭一切恶邪论故，增长如来佛正法故，显示众生佛神力故，以如是等诸因缘故，如来升于师子宝座。
尔时，宝杖菩萨承佛神力，入佛璎珞庄严三昧；以三昧力故，能令大众悉得种种璎珞庄严。时，称力王菩萨复承佛神力，入莲华三昧；以三昧力故，悉令大众皆得妙华，供养于佛及诸菩萨。时，大海慧智菩萨亦承佛神力，入妙香三昧；以三昧力故，能令大众皆得妙香，供养于佛及诸菩萨。时，宝网菩萨亦承佛力，入光明三昧；以三昧力故，悉令大众身得光明。时，悲心菩萨亦承佛神力，入无瞬三昧；以三昧力故，悉令大众仰瞻如来目未曾瞬。时，无边净意菩萨亦承佛神力，入喜三昧；以三昧力，悉令大众喜乐听法。时，庄严乐说菩萨亦承佛神力，入寂静意三昧；以三昧力，悉令大众远离五盖。时，一切法神足王菩萨亦承佛神力，入不忘三昧；以三昧力，悉令大众专念菩提，心不忘失。时，勇健菩萨亦承佛神力，入无胜三昧；以三昧力，悉令大众摧伏诸魔。
时，破魔菩萨亦承佛神力，入坏魔三昧；以三昧力，召此三千大千世界一亿魔王，来集宝坊至于佛所，头面作礼，合掌恭敬，咸作是言：“唯愿如来，广为众生开甘露门！我等皆因破魔菩萨威神力故，当得远离一切魔业，于诸大众心无妨碍.”
佛言：“善哉！善哉！善男子，汝等今已得离魔业；以是因缘，于未来世复当得离一切魔业。善男子，譬如一处百年闇室，一灯能破；汝等亦尔，无量世中无明黑闇，今日能破。如日月宝光，住信、戒、施、慧、禅定亦尔。善男子，汝等今者请佛说法，以是因缘，汝等当得破无明闇，为诸众生作智慧明.”
尔时，众中有一菩萨名法自在王，白佛言：“世尊，如来境界不可思议。何以故？如来发心将欲说法，能令一切大众云集！为菩提故作大庄严大法神通，无量世间得大名称，身心寂静获得解脱，及得不可思议法界十方诸佛之所赞叹，具足一切十波罗蜜，成就通达善权方便，能裂一切诸魔疑网，能灭众生恶邪诸论，能善分别一切法界，逮得具足无碍智慧，具念意行智慧勇健，具足获得四无碍智，善知众生诸根利钝，知众生界随意说法，常能宣说清净法界，善解一切方俗之言，能得一切清净梵音，具足成就慈悲之心，诸邪异见不能令动，不可破坏如金刚山，具修三相建立法幢，已渡甚深十二因缘河，断断常见能调大众，无量劫中得不可思议法聚，能疗众病如大医王，闻深法已不生怖畏，三十二相、八十种好庄严其身，具足成就三十七品及八解脱，身口意业纯善无杂，能令众生悉来听法，世间之法所不能污，常受安乐常修法界，惠施法宝于法无厌，于诸有法心不染著，犹如莲华尘水不染，明胜诸光智深如海，绍三宝性调众生界，能开佛藏护持佛法，具足无量功德智慧，无量劫中修集庄严无量功德，常欲获得一行之心一色一处，具如是等功德菩萨悉来集会。
“唯愿如来，说菩萨行无碍法门，利益过去、未来、现在诸菩萨等，令初发心得不退故，久发心者得增长故，行菩提道得净意故，不退菩萨学佛法故，一生菩萨璎珞庄严故，后身菩萨得阿耨多罗三藐三菩提故，定性众生增长因缘故，未定性者作因缘故，未入佛法者令得入故，已入佛法者敬佛法故，乐三乘者说一乘故，施于世间人天乐故。世尊，如来出世，有如是等不可思议事。世尊，今此大众一一菩萨，悉能示现诸大神通，是故诸佛及诸菩萨不可思议。
“世尊，云何众生无明爱重，虽见菩萨如是神通，而故生于声闻、缘觉卑下之心？世尊，菩萨初发菩提心时，已胜一切声闻、缘觉。世尊，譬如有人舍诸琉璃，取于水精；一切众生亦复如是，舍于大乘，喜乐声闻、辟支佛乘。若有众生已发欲发阿耨多罗三藐三菩提心者，如是之人悉当获得如是功德.”
尔时，会中有三十亿那由他百千万亿众生天与人，发阿耨多罗三藐三菩提心。
