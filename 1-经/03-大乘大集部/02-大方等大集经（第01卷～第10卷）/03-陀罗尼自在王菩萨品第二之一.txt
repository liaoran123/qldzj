
尔时，世尊知诸菩萨悉已大集，作是思惟：“今日如是善丈夫等，咸欲得知诸法实义，能持如来甚深法藏，欲得闻受诸菩萨行无碍法门.”寻放眉间白毫光明，名无所畏，绕诸大众满七匝已，于陀罗尼自在王菩萨顶上而入。
尔时，陀罗尼自在王菩萨，承佛神力，化作宝盖，犹如三千大千世界，七宝庄严，以覆如来宝座之上，头面作礼，合掌长跪，说偈赞佛：

“如来于法得自在，　其光能破世间闇，
世尊佛眼无挂碍，　能见诸法真实义。
具足无量诸功德，　无师独悟诸法界，
如来放光为众生，　今入我身何因缘？
我本所知念不明，　陀罗尼根亦如是，
此光今来入我身，　了了得知诸法界。
身心获得大清净，　受乐无上无有边，
我今已知佛境界，　亦得乐说无碍辩。
十方诸佛亲近难，　愚者不能师事之，
我今承佛神力故，　欲少发问利众生：
何因缘发菩提心？复以何义佛出世？
何缘放光遍十方？复以何因示神通？
何缘佛为众授记？愿为大众分别说。
今此大众胜无上，　悉能受持佛法界，
此众无魔及魔业，　唯有开示佛法藏。
我智浅近有边崖，　何能咨请无上尊？
今问如来无边智，　云何得知诸方便？
愿今教诲诸弟子，　我学已得法自在，
得已能施大法雨，　当报十方诸佛恩。

“世尊，诸佛如来不可思议，菩萨所行无有边际，是故我今欲问如来无上法王大慈悲聚，为利众生问甚深义：云何名为菩萨之行？以何璎珞庄严菩萨，能令菩萨所行清净？云何能坏愚痴诸闇？云何能断疑网之心？云何菩萨为诸众生修慈悲心？云何菩萨拥护众生？云何菩萨真实能修菩萨之业善业不诲业？唯愿如来哀愍宣说！又此大众利根智慧，能解佛语能知法界，能达菩萨所行无碍法门，能坏一切魔及魔业，破大疑心能解诸佛甚深境界，知众生界众生心性，能见无量诸佛世界，能护如来无上正法，能于诸法得大自在.”
尔时，佛赞陀罗尼自在王菩萨言：“善哉！善哉！善男子，能问如来甚深之义！能善行佛无量行者，乃能如汝发斯深问。汝今至心，当为汝说。菩萨若能成就具足如是功德，当于诸法得大自在.”
“世尊，今正是时，唯垂宣说.”
佛言：“善男子，菩萨有四璎珞庄严：一者、戒璎珞庄严，二者、三昧璎珞庄严，三者、智慧璎珞庄严，四者、陀罗尼璎珞庄严。
“戒璎珞庄严有一种，谓于众生无有害心。菩萨若无恶害之心，一切众生常所乐见。复有二种：一者、闭塞恶道，二者、能开善门。复有三种：一者、身净，二者、口净，三者、意净。复有四种：一者、所求悉得，二者、所愿具足，三者、所愿成就，四者、所欲能作。复有五种：一者、信，二者、戒，三者、定，四者、念，五者、慧。复有六种：一、不破戒，二、不漏戒，三、不杂戒，四、不悔戒，五、自在戒，六、无属戒。复有七种，所谓七净：一者、施净，二者、忍净，三者、精进净，四者、禅定净，五者、智慧净，六者、方便净，七者、善方便净。复有八种，谓八具足：一者、无作具足，二者、地具足，三者、不忘心具足，四者、不缓具足，五者、诸根具足，六者、佛世具足，七者、离难具足，八者、善友具足。复有九种：一者、不动，二者、不畏，三者、定智，四者、寂静，五者、至心，六者、清净，七者、结缓，八者、调心，九者、住调伏地。复有十种：一者、净身，为三十二相故；二者、净口，为言无二故；三者、净意，为解脱故；四者、净田，为令众生福德增故；五者、净心，为调众生故；六者、净有，为行化众生故；七者、菩萨名净，为得如来诸功德故；八者、净慧，大神通故；九者、净方便，破诸魔众故；十者、净戒，为不共法故。善男子，如是等事，名戒璎珞庄严。
“三昧璎珞庄严有一种，所谓为诸众生修集慈心。复有二种：一者、质直，二者、柔软。复有三种：一、不虚诳，二、不粗犷，三、不邪谄。复有四种：一者、不爱行，二者、不瞋行，三、不畏行，四、不痴行。复有五种，所谓远离五盖三昧。复有六种，所谓修集六念三昧。复有七种，所谓修集七觉三昧。复有八种，所谓修集八正三昧。复有九种：一者、菩萨修集菩提心及大慈悲心，于一切无量众生修集念心，远离恶欲不善之法，有觉有观寂静喜乐得初禅；二者、远离觉观内得喜心，至心思惟无觉无观，定生喜乐得第二禅；三者、离喜修舍具足念心，无有放逸身受安乐得第三禅；四者、远离苦乐灭忧喜心，非苦非乐修集舍念，寂静念得第四禅；五者、远离色相，修无量空相；六者、远离空相，修无量识相；七者、远离识相，修无所有相；八者、远离无所有相，修非想非非想相；九者、虽未成就善方便智，以三昧力教化众生。复有十种：一者、观法无有错谬，二者、具足成就舍摩他，三者、精进无有休息，四者、善能了知时节，五者、至心受持善法，六者、寂静其心，七者、观身，八者、常观法界，九者、心得自在，十者、获得圣性。是名三昧璎珞庄严。
“善男子，智慧璎珞庄严有一种，所谓心无疑网。复有二种：一者、远离疑心，二者、远离瞋心。复有三种：一者、远离无明，二者、破无明[穀-禾+卵]，三者、作大光明。复有四种：一者、知苦，二者、断集，三者、证灭，四者、修道。复有五种：一者、戒众清净，二者、定众清净，三者、慧众清净，四者、解脱众清净，五者、解脱知见众清净。复有六种：一者、净檀波罗蜜有三种：一者、内净观法如幻，二者、众生净观之如梦，三者、菩提净不求果报。二者、净尸波罗蜜有三种：一者、观身如影，二者、观口如响，三者、观心如幻。三者、净羼提波罗蜜有三种：一者、闻毁不瞋，二者、闻赞不喜，三者、若被割截及夺命时能观法界。四者、净毗梨耶波罗蜜复有三种：一者、不想，二者、坚固，三者、不见法相。五者、净禅波罗蜜有三种：一者、不著诸法，二者、心不退转，三者、所缘清净。六者、净方便波罗蜜有三种：一者、摄取众生，为解脱故；二者、净陀罗尼，为持法故；三者、所愿清净，为净佛土故。复有七种：一者、修四念处不取不著，二者、修四正勤不出不灭，三者、修四神足身心清净，四者、修于五根知根无根，五者、修于五力能破烦恼，六者、修菩提分知法界真实，七者、修集圣道无有去来。复有八种：一者、修定，为毕竟净故；二者、修智，为坏闇故；三者、修知阴智，为知法众故；四者、修知界智，为解法界等虚空故；五者、修知入智，为知法性平等故；六者、修知十二因缘智，观无我、无我所故；七者、修观谛智，坏四倒故；八者、修集分别知法界智，为知真实故。复有九种：一者、观无常想，二者、观无常苦想，三者、观苦无我想，四者、观食不净想，五者、观于世间不可乐想，六者、观诸生死多过患想，七者、观解脱想，八者、观离贪想，九者、观于尽想。复有十种：一者、观于诸法犹如幻想，二、如梦想，三、如炎想，四、如响想，五、如芭蕉树想，六、如水中月想，七、如影想，八者、观于法界无增减想，九者、观诸法界无有去住，十者、观于无为无有生灭。是名为慧璎珞庄严。
“善男子，陀罗尼璎珞庄严有一种，所谓念心。复有二种：一者、先受，二者、毕竟能持。复有三种：一者、知义，二者、知字，三者、知说。复有四种：一者、正语，二者、了语，三者、无碍语，四者、不谬语。复有五种。所谓五依：一者、依义不依于字，二者、依智不依于识，三者、依了义经不依不了义经，四者、依法不依于人，五者、依出世不依于世。复有六种：一者、如说而持，二者、所言诚实，三者、发言人所乐闻，四者、怜愍语，五者、生善芽语，六者、时语。复有七种：一者、利语，二者、庄严语，三者、无碍语，四者、无滞语，五者、无二语，六者、先知而语，七者、了语。复有八种：一者、知方俗语，二者、知鬼神语，三者、知诸天语，四者、知诸龙语，五者、知乾闼婆语，六者、知阿修罗语，七者、知金翅鸟语，八者、知畜生语。复有九种：一者、无畏语，二者、无缩语，三者、无难语，四者、知解说语，五者、知如法答语，六者、知广说语，七者、知次第语，八者、说无常语，九者、无尽语。复有十语：一者、坏疑网语，二者、开示界语，三者、开法门语，四者、开智慧语，五者、破闇冥语，六者、解一一字语，七者、赞叹佛语，八者、呵烦恼语，九者、分别根利钝语，十者、开佛功德妙语。善男子，是名陀罗尼璎珞庄严.”
尔时，世尊欲重宣此义，以偈颂曰：

“四庄严璎珞，　能端严大乘，
所谓戒定慧，　无上陀罗尼。
能令三业净，　一切人所爱，
永断三恶道，　是名戒璎珞。
如愿得具足，　获得人天身，
能修勤精进，　是名戒璎珞。
能修无上定，　得二种解脱，
见无上涅槃，　是名戒璎珞。
其戒不破漏，　无上戒不杂，
能得大自在，　名璎珞庄严。
戒净能净施，　戒净能净忍，
戒净净五度，　名戒璎珞严。
戒净能净有，　净大不放逸，
无畏心不悔，　是名戒璎珞。
戒净得圣性，　亦能净身心，
获得无边定，　是名戒璎珞。
不怖畏不动，　定得清净有，
能断烦恼缚，　是名戒璎珞。
能调难调根，　能得大名称，
庄严自在心，　是名戒璎珞。
能如说而作，　能净口四种，
远离诸烦恼，　名璎珞庄严。
能净自佛土，　能调诸众生，
能修大慈悲，　名璎珞庄严。
不作诸恶业，　修于菩萨行，
能大力无畏，　名璎珞庄严。
能严大涅槃，　能得大因果，
慈心满众生，　名璎珞庄严。
能离悭诳心，　修柔软四摄，
断爱瞋怖痴，　名璎珞庄严。
能破五恶盖，　修集十念心，
助道不放逸，　名璎珞庄严。
具足于二翼，　如法思惟义，
乐素住寂静，　名璎珞庄严。
于法无所疑，　亦无痴乱心，
真实解四谛，　名璎珞庄严。
持戒心无著，　亦复不生慢，
不取戒戒者，　名璎珞庄严。
无上慧净定，　亦知二净慧，
能了知三界，　名璎珞庄严。
意净不生慢，　见不净不轻，
知法不可说，　名璎珞庄严。
慧能庄严智，　智亦庄严慧，
自他菩提净，　名璎珞庄严。
知法如梦幻，　不说诸法无，
能随世间说，　名璎珞庄严。
慧能庄严戒，　戒能璎珞慧，
身口菩提净，　名璎珞庄严。
见法如水月，　亦如热时炎，
说法如响相，　如乾闼婆城，
非法不作法，　名慧璎珞严。
慧能庄严忍，　忍能庄严慧，
身口菩提净，　名璎珞庄严。
随法不增减，　解已调众生，
至心观法身，　名璎珞庄严。
慧能庄严进，　进能庄严慧，
不悔动心净，　名璎珞庄严。
慧能庄严定，　定能庄严慧，
能说深法界，　得无胜神通，
能知诸方便，　得无上总持，
法土众生净，　名璎珞庄严。
知众根利钝，　坏烦恼诸魔，
身心得自在，　名璎珞庄严。
道无有去来，　亦无去来者，
非过非未来，　非现非修者，
不分别法界，　能净毕竟定，
知诸阴入界，　名慧炬庄严。
阴入界如空，　无我无我所，
生灭因十二，　是名智慧净。
谛知第一义，　亦知阴入界，
于法不生诤，　知三世无碍。
分别三聚众，　能为说三乘，
能以三宝教，　修三无相定。
无相知一相，　非幻知如幻，
无说能为说，　空说于不空。
诸法非常变，　不毁坏法界，
和合因缘故，　流布于法界，
是名为真智。不分别法界，
知二动不动，　知于二浅深，
知二常无常，　是名大净智。
常不失念心，　了知于法界，
知字及知义，　于世谛无闇。
一闻能持法，　解了众生语，
能坏诸邪道，　修于无上智。
依无上四依，　璎珞大总持，
我说功德鬘，　为严菩提心。
于众说无畏，　善解天神语，
能坏众疑网，　能开诸法界，
能赞于三宝，　劝人令供养，
亲近佛与众，　修集无上智。
我说四璎珞，　能严佛菩萨，
若有至心信，　即得是庄严.”
