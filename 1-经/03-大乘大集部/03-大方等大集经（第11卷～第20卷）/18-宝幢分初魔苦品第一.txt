
尔时，世尊故在欲、色二界中间大宝坊中，与诸眷属围绕说法，告大众言：“我昔初得阿耨多罗三藐三菩提时，住王舍城迦兰陀长者竹林。尔时，城中有二智人，一名优波提舍，二名拘律陀，具足成就十八种术，五百弟子常相随逐。是时，二人各相谓言：‘若有先得甘露味者，要当相惠。’时，有比丘名曰马星，于其晨朝从禅定起，入王舍城次第乞食，优波提舍中路遥见马星比丘，即作是念：‘我久住是王舍城中，初未曾见若人沙门、婆罗门等威仪庠序，如此人者。我当往问，所事何师？从谁受法？’
“时，优波提舍即往趣彼马星比丘，作如是言：‘比丘，汝师是谁？从谁受法？’马星答言：‘善男子，有释迦牟尼如来大士，胜诸出家无上之尊，已度生死获得解脱，能度一切无量众生，名之为佛，能悟众生，善作诸行能干苦河，具足成就如是等法，即是我师，我从受法。’优波提舍言：‘汝师常说何等法义？’‘善男子，汝今谛听！我当为汝分别解说：法从缘生，通达是因，因缘灭故，即是寂静；世间即苦，苦因名集，若修八正，世间集灭；若无苦集，我师说言，名为涅槃。善男子，我师唯说如是等法。’优波提舍闻是语已，得法眼净，名须陀洹，即说偈言：

“‘我闻比丘说四谛，　即得过于三恶道，
昔来未闻今得闻，　昔所未得今已得。
我今已过三恶趣，　真实了知道非道，
我今诚心归依佛，　以能宣说是法故。’

“说是偈已，复语比丘：‘如是世尊今住何处？’马星答言：‘世尊今在王舍大城迦兰陀长者竹林之中，与迦葉等千比丘俱，菩萨十千，汝可往彼。’优波提舍言：‘比丘，我今先当还问同学及我徒众。’时，优波提舍敬意礼拜马星比丘，右绕三匝还所住处。拘律陀梵志遥见优波提舍，即便问言：‘优波提舍，汝今诸根清净悦豫颜色光泽，将非获得甘露味耶？’‘善男子，我已得矣。谛听！谛听！当为汝说：法从缘生，通达是因，因缘灭故，即是寂静；世间即苦，苦因名集，若修八正，世间集灭；若无苦集，我师说言，名为涅槃。’拘律陀言：‘善男子，如是之言能尽诸苦，即是梵行，能断邪见一切因缘，亦说一切有为皆空。善男子，唯愿更说。’优波提舍复如本说，说已即得须陀洹果。拘律陀言：‘如是之言，能过四流度于生死，通达五阴永灭烦恼，是甘露味我今已得，不宜住此。善男子，如是师者住在何处？’优波提舍言：‘我闻住在王舍大城迦兰陀竹林。’
“尔时，优波提舍及拘律陀，告诸弟子：‘此间今有释迦如来，我已咨受其所说法。汝等今者欲何所趣？’尔时，魔王告诸天众：‘鸯伽摩伽陀国有二大人智慧最胜，一名优波提舍，二名拘律陀，今欲为彼瞿昙弟子。若此二人从彼瞿昙沙门受法，我境则空。我今欲往转彼二人出家之心。’尔时，魔王即化其身作马星像，至优波提舍拘律陀所，而作是言：‘善男子，我先所说试汝智耳！汝既无答，释迦如来真实不作如是之言。如来常说，无善业果，无恶业果，若能亲近五欲乐者，是人即得甘露法味。又言无有今世后世，是故无业，若无业者谁作谁受？既无种子，云何得果？释迦如来唯作是说。’尔时，优波提舍与拘律陀，各相谓言：‘如是语者即是魔说，非如来语，又非马星比丘所说。’魔知是已即便灭去。
“尔时，二人复告弟子：‘摩纳，汝常谛观生老病死，世无免者。我今已能永灭诸苦，汝等今日欲何志求？’尔时，魔王复更化作马星形像，而作是言：‘谁能破坏生老病死？譬如有人说言：“我能坏彼虚空.”无有是处。若言能坏生老病死，亦复如是。’时，拘律陀语魔王言：‘我欲通达清净之法远离诸苦！一切出家皆悉无有解脱如是烦恼苦者，是故我今欲诣如来。魔王如野狐鸣，而云师子吼。色虽相似，实非师子。魔王汝今虽作比丘形像，汝之所说非比丘说。夫比丘者破诸烦恼，破烦恼语即是清净，言无善恶非比丘语。’时，虚空中一切诸天，各各赞言：‘善哉！善哉！善男子，一切出家佛道最胜，夫佛道者即是涅槃。汝今不受魔之所说，善哉！善哉！’尔时，魔王受大苦恼即便隐灭。
“时，诸弟子白二师言：‘如师今受瞿昙沙门无上正法，我等亦尔，当往启受。’时，二大师与五百弟子前后围绕，往迦兰陀长者竹林。尔时，魔王复于其路化作大坑深百由旬，欲令诸人不得诣佛。如来知已即以神通，令彼二人所见平坦无有坑崄。魔复于前化作大山高广千里，如来神力令其不见。时，魔复遣百千师子遮其道路。时，诸师子见优波提舍及拘律陀五百弟子，善心即生默然潜伏。诸人即得前至佛所，到已头面礼敬佛足，却住一面而白佛言：‘世尊，唯愿如来听我出家，我欲修佛清净梵行。’佛言：‘善来！诸善男子，恣意修集清净梵行。’作是言已，具比丘戒。尔时，魔王见是二人得出家已，即便化作自在天像，向于佛所而说偈言：

“‘世间若有智慧人，　具足成就世方术，
悉来礼敬供养我，　我亦为彼说净道。
瞿昙若欲度生死，　今当诚心见归依，
我今所说清净道，　如先佛说无有异。’

“我时以偈答魔王言：

“‘我真实知八正道，　能永远离破诸苦，
汝等真实不能知，　无以狐身师子吼。’

“尔时，魔王隐自在天像，复现梵像而说偈言：

“‘真实远离诸烦恼，　能过三千大千界，
莫为众生受诸苦，　应当默然受禅乐。
世间乃至无一人，　堪任盛受甘露味，
我今怜愍故告汝，　应当速入于涅槃。’

“我时以偈复答魔言：

“‘我见世间多众生，　能度生死大崄河，
如是上中下品类，　先得度已我乃灭。’

“尔时，魔王受大忧恼，入于苦宅还其所止。其诸眷属各作是言：‘我王何故受是大苦？’虽作是语无能知者。时魔婇女其数五百，身佩璎珞庄严饰好，为魔波旬作诸伎乐，歌舞嬉戏以相娱乐。波旬以手而遮止之，婇女于是默然而住。从二至七，魔亦如是遮止至七。时，有一女名曰电光，语波旬言：‘大王何故如是愁恼？如失天位，火灾起耶？将无有怨不能坏乎？’波旬答言：‘我有大怨谓释种子！是大恶人成就幻术，若不治者我界则空。’诸婇女言：‘彼释种子，以何庄严？有何道力？谁为伴党，能空王界？’魔王答言：‘彼人以戒、施、忍庄严，无常、苦、空以为器甲。若坏众生诸有受生，我莫能知其所住处。具足无上大神通力，大慈大悲而为伴党，能度一切三有众生，是故能令我界空虚。’时诸婇女闻佛功德，赍持香华及诸伎乐，来至佛所尽心供养。是大众中唯佛见之，其余众生悉无睹者。
“尔时，大众咸有疑心，即白佛言：‘世尊，如是香华伎乐供养，将非舍利弗、目揵连等力所作耶？’佛言：‘不也。此是波旬五百婇女供养之具，魔王不久当来至此。’时诸婇女闻佛语已，心生欢喜，即得不失菩提之心。尔时，婇女长跪合掌，而说偈言：

“‘如来永断诸烦恼，　能施众生净法眼，
令众生度生死河，　是故至心赞叹礼。
一切人天赞供养，　具足无量无边智，
愿佛为我开方便，　令我得解于女身。
世尊修大空三昧，　了了通达第一谛，
具足法宝大商主，　愿坏魔力调我等。’

“尔时，婇女说偈赞已，即还魔所而说偈言：

“‘王之自在非常我，　亦未离生老病死，
众苦烦恼绕王身，　常行痴闇处恶道。
若欲度生老死河，　当生信心诣如来，
我今欲还至佛所，　咨受甘露断诸味。’

“尔时，波旬生大恶心，欲以五系系诸婇女，佛神力故而不能系。时诸婇女即还佛所，波旬眼见不能遮止，复于空中作毗岚风，欲令诸女处处散灭不见于佛，以佛力故不能令坏。尔时，魔王啼哭懊恼，以大音声告其妻子：‘我今丧失大神通力！有一毒树今出于世，为诸众生说于断灭，成就大幻有巧方便。’魔诸眷属闻是语已，悉来聚集至魔王所：‘大王何故生大愁苦？既无退相，又无火灾，欲界之中亦无怨敌。’魔王言子：‘汝今不见，世有一人坐菩提树，坏四兵聚犹如猛火焚烧干草。世间所有一切智人，今已归属如此，即是我之怨敌。汝今不见五百婇女，舍我而去归依彼耶？汝等若不治彼释子，如此三千大千世界，不久当空。汝等各当牢自庄严，咸共尽力除彼释子。’魔子言曰：‘善哉！大王，我当庄严尽其神力。若我能除，善哉快矣！如其不能，复当归依。’魔王复曰：‘恶人汝今云何发如是言？’‘大王，瞿昙沙门往独一己坐菩提树犹难沮坏，况今眷属无量殷多而可除灭？’魔王言：‘爱子若能杀彼瞿昙沙门，甚善！甚善！如其不能，自守土境。’
“尔时，四兵其数无量，满阎浮提高八十由延，放大恶风，降注大雨，手拍须弥动四天下，出大恶声如大龙王、夜叉、诸鬼，振动一切河池泉源。一切龙、鬼、人、天之等，咸皆怖畏心惊毛竖。时，彼魔众于须弥山取一大石，欲令覆盖王舍大城迦兰陀林诸善男子。我于尔时即入破魔力势三昧，魔子尔时所雨刀槊箭石火毒，以我力故，皆悉变为忧钵罗华、钵头摩华、拘勿头华、分陀利华堕王舍城，复雨种种微妙好香，变是恶声作如来声、法声、僧声、神通之声、波罗蜜声、不退转声、菩萨之声、破四魔声、涅槃音声，坏其恶风令无遗余。其土所有一切草木，悉皆变为微妙七宝。我身尔时高至初禅，三十二相、八十种好，放大光明悉照三千大千世界。其中所有一切天人，诸龙、夜叉、阿修罗、迦楼罗、紧那罗、摩睺罗伽、人非人等，地狱、畜生、饿鬼等类，皆见我身。无量诸天大设供养，华香幡盖伎乐之属。三恶众生称南无佛，即得解脱受人天身。尔时，魔众见佛示现如是神力皆生信心，生信心已即说偈言：

“‘我今归依于如来，　净身口意无上智，
能示魔界八正道，　施闇众生大光明。
具足大力无能胜，　等视一切如子想，
其心平等如虚空，　故我稽首大商主。
烦恼不污修慈悲，　获得吉祥示因果，
能施众生真解脱，　是故我今稽首礼。
大慈大悲天中天，　最胜无上之世尊，
说一切法如水月，　我今敬礼大幻师。
众生遇重烦恼病，　是故归依大医王，
三恶众生贫七财，　今当归依离诸漏。
唯愿哀愍听我忏，　于佛所生诸恶心，
佛是众生慈父母，　我今弃舍诸魔业。
我能请召诸众生，　为其发起菩提心，
愿为我说无上道，　具足何等得菩提？
我今献奉妙香华，　为众生故供养佛，
亲近善友善思惟，　至心听受如法住。’

“尔时，五百婇女及魔眷属，以妙香华、幡盖、伎乐，供养于我。此供养具，遍至无量恒河沙等诸佛世界，一时供养无量诸佛。一切魔众悉皆睹见一切诸佛形色、修短、方圆之相，等无有异；唯师子座、世界、树林、所居舍宅，差别不同。魔众见已各心欢喜，坐于佛边至心听法，听受法己还波旬所，启白魔言：‘我等往至彼瞿昙所，尽其神力乃至不能令一毛动。大王当知，我今已属瞿昙沙门。’尔时，波旬心恶生瞋，即作是念：‘我当云何杀彼释子除灭此怨？’尔时，波旬及其眷属，心生忧恼，入于苦宅。
