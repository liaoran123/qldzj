
是时，如来四大弟子与诸魔子，游王舍城歌舞颂偈。尔时，大地六返震动，无量天人悲感啼泣：“苦哉！苦哉！今者如来犹在于世，而四弟子为诸魔众之所戏弄.”即共和集，往至佛所而作是言：“世尊，唯愿如来放舍舍心。何以故？一切诸魔欲坏佛法.”
佛言：“我今当入王舍大城，教化众生欲破坏魔业，示大神通施作佛事.”
尔时，佛欲入王舍城。时诸天众悲号，向佛而作是言：“今佛入城实非时也。何以故？无量恶鬼弥满虚空，无量魔众持刀大石。若佛入城，如来法灯将灭不久.”尔时，如来默然不许。复有天言：“世尊，王舍城中，五百魔子执持刀戟欲害如来.”复有一天啼泣而言：“今者释种不久当坏.”复有天言：“无上法船今当散灭，三界众生谁当济渡令至彼岸?”复有天言：“一切众生常为烦恼之所缠绕，无上大师如其灭者，谁当令彼得解脱耶?”复有天言：“世尊，不见空中无量魔众，欲雨刀剑、大石、猛火。唯愿如来，愍众生故且莫入城.”复有天言：“世尊，王舍城中有二万魔，各各示作婆罗门像，执持刀剑欲害如来；复有二万持槊待佛；复有二万执持弓箭；复有二万持大炬火。唯愿如来，受我等语勿复入城.”如来尔时默然不许。
尔时，世尊入王舍城门，其守城天啼泣向佛作如是言：“唯愿如来勿复入城。何以故？今此城中恶众弥满。若使如来于此灭者，我当云何见诸天众？魔众今者欲雨刀剑、猛火、大石。如来若灭，众生闇行，灭大法炬，坏大法山，生老病死欢喜受乐.”佛于尔时，虽闻是语亦不许可。时天复言：“世尊若不惜身命，必欲放舍，有六大城，何必于此？如来若于此间灭者，则令我于无量世中得大恶名.”
尔时，复有无量诸天俱至佛所，作如是言：“世尊，我已曾见无量诸佛说法教化无量众生，实未曾见如是魔众。世间众生常为无量诸恶烦恼之所围绕，值遇良医通达无量医方方便。如来何故，放舍大慈大悲之心?”复有天言：“如来往昔无量劫中为诸众生修集苦行，今者云何欲舍众生放弃身命？唯愿怜愍演说正法，调伏一切闇昧众生，愿施众生光明，迷行之人示以正路，永断一切三恶道苦。唯愿久住，莫舍身命.”
尔时，复有净居诸天，告诸天言：“且勿号哭，放舍愁恼。如来具足十力无畏，今欲摧灭一切魔众。假使无量无边魔众，乃至不能动佛一毛.”
尔时，梵王、释提桓因往至佛所，白佛言：“世尊，一切魔众今者定欲毁害如来。唯愿勿往，如来当灭一切众生无明闇行。世尊往昔请诸众生，许以甘露斯事未果，云何便欲放舍身命？莫猗往昔菩提树下坏一魔已轻蔑余者，如来若入王舍城中，即便灭没无复疑也.”
尔时，世尊出大梵音声，遍三千大千世界已，而作是言：“谛听！谛听！假使诸魔悉皆遍满十方世界，尽其力势乃至不能动我一毛。我昔已请无量众生许以甘露，今当演说第一义谛，增长善法，说于正道，以称我愿。我于往昔无量世中，为诸众生多受苦恼，放舍一切金、银、琉璃、玻瓈、宝货、国城、妻子、衣服、饮食及以身命，以妙香华、幡盖、灯明供养诸佛，受持净戒，修行忍辱，谁能以恶加于我身？我于众生常修慈悲，谁能令我而灭没耶？如我先已摧魔眷属，当知今者亦能破坏，汝等于此勿怀怖畏!”
时，无量天闻是语已，心生喜乐，各各而言：“南无大士如来世尊！坏大魔众，破诸烦恼，永断习气，摧憍慢山，拔生死树，灭死日月，除无明闇，劝化一切邪见众生，焦涸四流，燃大法炬，示菩提道，击大法鼓，施诸众生善法之乐，复令觉悟四真谛相，度生死海入无畏处.”说是语已，以妙香华、幡盖、伎乐供养于佛，复以种种微妙好华散王舍城，所谓曼陀罗华、摩诃曼陀罗华、波楼沙华、摩诃波楼沙华、迦迦罗华、摩诃迦迦罗华、曼殊沙华、摩诃曼殊沙华、瞻婆罗华、摩诃瞻婆罗华、欢喜华、大欢喜华、爱乐华、大爱乐华、波利质多华、俱毗遮罗华、忧婆钵罗华、俱物头华、波头摩华、分陀利华，如是等华庄严遍覆如来行处，于路二边七宝行树高一多罗树，间有八味清泉。上虚空中多有诸天，手持上妙七宝幡盖，雨诸杂华、金、银、玻瓈、琉璃等宝，牛头栴檀及白栴檀，坚鞭沉水种种华香，遍雨如来所行之处。复有种种微妙伎乐，一切人民悉共严治王舍城外如来行处，诸魔眷属庄严城内。
时，佛世尊入王舍城，尔时心游首楞严定，示现微妙八十种好。若事象者即现象像，事师子者现师子像，有事牛者即现牛像，事命命鸟现命命像，有事兔者即现兔像，有事鱼、龙、龟、鳖，梵天、自在、建陀、八臂、帝释、阿修罗、迦楼罗，虎、狼、猪、鹿，水、火、风神，日月星宿，国王、大臣，男女大小，沙门、婆罗门，四王、夜叉，菩萨、如来，各随所事而得见之；见已皆称南无南无无上世尊，合掌恭敬礼拜供养。
尔时，雪山光味仙人，与其弟子在西门下，侧立待佛。光味仙人睹见佛身，是仙人像，为无量众生之所供养，即作是言：“如是人者，真是大仙，堪受世间人天供养。何以故？福德相故。我云何知彼大我大？我今当问生姓、经书、出家久近.”光味仙人即趣佛所，告其弟子摩纳：“彼仙人者，德相成就了了可知，聪明睿哲能解深义。汝等应当至心生信！如我所见相书所载，是人必能说无上道，彼定能令我度生死.”五百弟子同声叹言：“善哉！善哉！如和尚言.”
尔时，光味与五百弟子，前后围绕即至佛所，作如是言：“汝是谁耶?”
佛言：“是婆罗门.”
光味复言：“姓何等耶?”
答言：“我姓瞿昙.”
又问：“受何戒耶?”
答言：“吾受三戒.”
又问：“修集何行?”
答言：“吾修三空行.”
又问：“出家已来为久近乎?”
答言：“具大智时.”
又问：“汝颇读诵星宿书不?”
答言：“汝今读诵得何利益?”
光味复言：“我以此法教诸众生，受我语者多献供养.”
佛言：“汝知此书，颇能得过生老死不?”
光味复问：“瞿昙，生老病死云何可断?”
佛言：“汝若不能断生老死，何用读诵如是星书?”
光味复言：“瞿昙，汝若不知星宿书者，身上何故有星行处。如我知者，定谓瞿昙通达如是星宿彼岸.”
佛言：“云何名星宿道?”
光味答言：“谓二十八宿日月随行，一切众生日月年岁皆悉系属。瞿昙，一切星宿迹有四分。
“瞿昙，东方七宿，谓角、亢、氐、房、心、尾、箕。若人生日，属角星者，口阔四指，额广亦尔，其身右边多生黑子，上皆有毛，当知是人多财富贵。广额似像，聪明多智，眷属炽盛。其项短促，脚两指长，左有刀创，多有妻子，恶性轻躁。寻命八十，四十年时一受衰苦，长子不寿，心乐法事，衰患在火。瞿昙，属角星者有如是相。属亢星者，心乐法事，受性多巧，聪明富贵，多怀惭愧，怨不能害，乐欲出家，受性柔软，轻躁确尽无所隐藏，寿六十年，三十五时身遇笃病，绕颈四指，当有疮瘢，不宜子息。瞿昙，属亢星者有如是相。属氐星者，生人受身勇健，臣富豪贵，寿二十五，左有黑子，于父母所恒生恶心，敬出家人，于己眷属不能增长。瞿昙，属氐星者有如是相。属房星人，受性弊恶，愚騃无智，巨富豪贵，右有黑子，寿三十五当被兵死，宜于兄弟。瞿昙，属房星人有如是相。属心星人，富贵多财，愚痴风病，寿三十五，头有疮瘢，有大名声，毒不能中，妻子不乐。瞿昙，属心星人有如是相。属尾星人，具诸相好，雄壮富贵，得大自在，两乳轮相，有大名声，身诸光明胜于日月，聪明大智无能胜者，贪乐出家能调烦恼，增长眷属多有惭愧，寿命百年，四十五时暂一受苦，胸有德相众生乐见，不宜父母。瞿昙，属尾星人有如是相。属箕星人，乐喜诤讼，多犯禁戒，受性弊恶，人不喜见，贪欲炽盛，寿六十年，贫穷困苦，常乐游行，牙齿疏小，胸臆确瘦。瞿昙，属东方宿有如是相。
“属井星人，多饶财宝，人所恭敬，心乐于法，脐有疮瘢，寿八十年，慈孝供养父母师长，先父母丧，心无悭吝，多有惭愧，衰祸在水。瞿昙，属井星者有如是相。属鬼星人，悭吝短寿，脐下四指当有黑子，不宜父母，喜乐诤讼。瞿昙，属鬼星者有如是相。属柳星者，富贵持戒，慕乐法事，寿七十五，增长眷属，死已生天，腰有赤子，敬受法者，人所信伏。瞿昙，属柳星者有如是相。属七星者，乐为劫贼，盗物为业，奸伪谄曲，薄福短寿，举动粗犷，愚痴狂骇必被兵死。瞿昙，七星生者有如是相。属张星者，寿命八十，善于音乐，首发稀少，衰二十七及三十三，富贵勇健有大名称，聪明无吝，乐法惭愧，不宜父母及以兄弟，颈有疮瘢，过三十五乃有子息，阴有黑子，髀有黄子。瞿昙，属张星者有如是相。属翼星人，善知算数，悭吝恶性，钝根邪见，右有黑子，寿命三十三，绝无子息。瞿昙，属翼星者有如是相。属轸星人，巨富豪贵，多饶眷属、奴婢、仆使，聪明勇健，乐法爱法，敬受法者，寿命百年，死已生天。瞿昙，属南方星者有如是相。
“属奎星者，其人两颊当有黑子，持戒乐法，敬受法者，富贵乐施，身有火疮，寿五十年。瞿昙，属奎星者有如是相。属娄星者，寿命短促，贫穷困苦，乐见毁戒，其心悭吝，膝下疮瘢，寿三十年，不宜于兄。瞿昙，属娄星者有如是相。属胃星者，不宜父母，多失财宝，田业舍宅，膝有黑子，过二十二得大富贵，不悭乐施。瞿昙，属胃星者有如是相。属昴星者，乐于正法，辩口利辞，聪明富贵，多有名称，护持禁戒，人所敬信，死已生天，膝有青子，寿五十年。瞿昙，属昴星者有如是相。属毕星者，人所信伏，恶性喜斗，于己姊妹生于贪心，富贵多怨，常患胸痛，不宜钱财，左有黑子，寿七十年。瞿昙，属毕星者有如是相。属觜星者，富贵乐施，惭愧无贪，无有病苦，众生乐见，死已生天，衰在七十，寿满八十。瞿昙，属觜星者有如是相。属参星者，受性弊恶，多造恶业，作守狱卒，贪欲偏多，聪明贫苦，寿六十五，多有黑子。瞿昙，属西方星有如是相。
“属斗星者，受性愚痴，贪不知足，贫穷恶性，寿命短促，当病食死，黑色羸瘦。瞿昙，属斗星者有如是相。属牛星者，性痴贫穷，乐为偷窃，心多嫉妒，寿七十年，无有妻子。瞿昙，属牛星者有如是相。属女星者，持戒乐施，其人足下多有黑子，增长眷属，寿八十年，有大名声，无有病痛，宜于父母及以兄弟。瞿昙，属女星者有如是相。属虚星者，福德富贵，眷属爱乐，悭吝不施，寿六十五，其人足下当有黑子。瞿昙，属虚星者有如是相。属危星者，身无病苦，聪明持戒，通达世事，富贵多财，寿八十年，宜诸眷属。瞿昙，属危星者有如是相。属室星者，受性弊恶，多犯禁戒，为人富贵，寿命百年，死堕恶道，不宜父母及以兄弟。瞿昙，属室生者有如是相。属壁星者，雄猛多力，尊荣富贵，有大名称，眷属增长，不宜父母，寿命千年，名闻无量，乐法出家，敬受法者，聪明多智，善解世事。瞿昙，属北方星有如是相。
“若有通达如是相者，到于彼岸得大智慧.”
佛言：“众生闇行，著于颠倒烦恼系缚，随逐如是星宿书籍。仙人，星宿虽好，亦复生于牛马狗猪，亦有同属一星生者，而有贫贱富贵参差，是故我知是不定法。仙人，汝虽得禅，我是一切大智之人，何故不问解脱因缘，乃问是事?”
光味又言：“汝今现身如世无异，而尊其事与仙无别，我今真实不知汝是天耶仙耶？龙耶？鬼耶？声如梵音，色如古仙，我从昔来未曾见闻如是色相、如是事业，是故今问，汝为是谁？系属于谁？姓氏何等？宣说何事？唯愿广说，我当听受.”
尔时，世尊即说偈言：

“若有学习著相书，　是人不能知此彼；
若有烦恼所缚者，　不得解脱常受苦。
我今具足六神通，　是故名大婆罗门；
六波罗蜜是我性，　以六和敬调诸根。
我已受持三种戒，　行空无相三脱门；
我往初发菩提心，　尔时得名大出家。
我都不觉一法相，　是故不说星宿书；
法无众生无寿命，　是故演说无我净。
已度三受三行岸，　断诸根故无有相；
我已真实知诸法，　是故获得大寂静。
若无挂碍如虚空，　虽行菩提不学法，
修集禁戒大忍辱，　即得无想大智慧。
若不觉业求果报，　如法不转得菩提！
心不贪著一切阴，　亦复不观于此彼，
又不觉知菩提道，　是能速得菩提道。
无有相貌无想念，　于一切法无觉观，
亦不贪著于诸法，　即能获得一切觉。
若有修集净梵行，　是人得名婆罗门；
观察诸法如虚空，　是人即得名大觉.”

于是，世尊说是偈已，光味仙人及诸眷属，一切皆见如来本身；见本身已，往善所追，即各获得宝幢三昧。得是三昧，能遍观察一切三昧，故名为幢；于诸三昧而得自在，游入一切三昧境界，是故名为宝幢三昧。
尔时，光味合掌恭敬，持微妙华满其手掬，说偈赞佛：

“如来成就无量德，　犹如大海水弥满，
功德光明甚微妙，　悉照三千大千界。
勇猛精进大智慧，　出胜一切诸众生，
具足大慈大悲心，　是故我礼无上尊。
如来永断诸烦恼，　故我稽首大仙师，
清净金色戒光明，　我今礼敬于佛日。
能干众生诸烦恼，　能说真实菩提行，
能坏一切烦恼山，　转于无上正法轮。
今我修于菩提道，　为得无量大智慧，
如来具足一切相，　愿记我等菩提时。
我当云何断烦恼，　度脱一切苦众生，
演于真实正真道，　平等犹如十方佛？
众生三世造恶业，　我当云何令其断？
若我身口意善业，　愿此因缘断彼结，
永断一切烦恼病，　身受妙乐如先佛。
令众妙色诸根具，　远离诸恶修善法，
断除众生诸邪见，　修习具足于正见。
得识宿命乐善行，　度生死河至彼岸，
六波罗蜜得具足，　知佛深法常住世。
乐降无上大法雨，　令诸众生离贫渴，
若我身口意恶业，　今于佛前悉忏悔。
我今所有福德力，　施与众生早成佛，
我请一切诸众生，　劝之令种菩提子。
我为众生受苦时，　愿不生悔及退转，
净于世界及众生，　得无碍智净法界。
若我真实得佛道，　愿此所散成华盖！’

尔时，光味即以华散，是时三千大千世界六种震动，无量众生生敬喜心。有诸众生奉事象者，见佛是象，作如是言：“云何此象有大福德，令是仙人敬意供养?”乃至若有敬事佛者，见彼仙人敬心供养，见已生信礼拜赞叹。尔时，世尊出首楞严定，从定起已，一切众生悉见佛身，见已心生供养欢喜，各任己力而作供养。
尔时，世尊告光味言：“善男子，一切诸天见汝决定发阿耨多罗三藐三菩提心，欢喜踊跃故，令是地六种震动。善男子，汝当成就无量智慧，然后获得无上佛道，乃当复于无量世界燃大法炬。善男子，汝于来世过三阿僧祇劫，当于此土北方世界，名曰香华，其界庄严如阿弥陀，当于彼中得成为佛，名光功德如来、应、正遍知、明行足、善逝、世间解、无上士、调御丈夫、天人师、佛世尊，于无量世宣说大乘，终不说于声闻、缘觉.”
尔时，大众耳闻目见光味仙人得受记莂，悉共欢喜供养恭敬。五百弟子、无量众生，发阿耨多罗三藐三菩提心，其意坚固无有退转。
