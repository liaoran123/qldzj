
尔时，频婆娑罗王见无量菩萨，或作梵像及帝释像、那罗延像、转轮王像，从座而起，敬意合掌，在一面立。
尔时，日密菩萨摩诃萨即于佛前以偈赞叹：

“于诸足中最殊胜，　施诸恶见大光明，
行正道者施法印，　摧灭恶龙及四魔。
坚竖法幢施解脱，　以大法炬坏众闇，
亲近善友修集定，　愍众生故说福田。
佛法僧宝甚难得，　人身信心亦复难，
虽得人身善友难，　得善友者坏烦恼。
众生闇行没结河，　如来船师能拔济，
四方诸佛遣我来，　今于大会说与欲.”

日密菩萨说是偈已，如其本土所教诫事悉皆说之。
尔时，世尊告舍利弗：“是陀罗尼，四方诸佛所与欲也，为欲利益此土众生。舍利弗，汝当受持、读诵、书写是陀罗尼，于四众中广分别说.”
时，虚空密菩萨摩诃萨复以偈赞于佛：

“如来真实知法界，　示魔众生正直道，
若有真实生信心，　是则能破三恶道。
供养如来一香华，　无量世受无上乐，
无量世中身具足，　亦得无上真智慧。
若能一闻是总持，　即得摧灭诸烦恼，
一切人天所供养，　获得无生及尽智.”
