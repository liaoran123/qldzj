
尔时，会中有一菩萨，名善系意，立于宝光功德佛前，现身如梵，或如帝释，或自在天，或他化自在天像，或兜率天，或夜摩天，或提头赖吒天，或毗楼勒迦，或毗楼博叉，或毗沙门，或作龙王，或阿修罗王，或紧那罗王，或伽楼罗王，或夜叉王，或罗刹王，或毕力迦王，或毗舍阇王，或拘办荼王，或作刹利、婆罗门、毗舍、首陀、比丘、比丘尼、优婆塞、优婆夷，或作师子、象、虎、毒蛇、牛、马之形，复作种种飞鸟之身，一时之中能示八万四千种色。
尔时，富楼那弥多罗尼子，白释迦如来言：“世尊，何因缘故，是善男子变现如是八万四千种种诸色?”
佛言：“富楼那，是善系意菩萨摩诃萨，所入三昧不可思议，非是声闻、缘觉境界。是善男子，以如是等诸善方便调伏众生，随众生身意色三昧悉能住之。若有众生宗事梵天，敬念梵天，即现梵像为说三乘法；乃至或有奉事佛者，即现佛身为说三乘。若有众生宗事畜兽，即现兽像为说三乘。若有奉事山谷、河涧、树林、百卉，即现其像而调伏之。若有众生贪于财利，先以财施，后为演说三乘之法，为坏贪故。若有病者，随其所须给施医药，若悟时与，若梦中与，令其病者众苦除愈，为调伏故而为说法。富楼那，是善男子于一日夜，能以三乘调伏恒河沙等众生.”
富楼那言：“是善男子，发阿耨多罗三藐三菩提心已来，为久近耶?”
“富楼那，是善男子已于无量恒河沙等劫中发心。是人得是三昧已来，调伏众生，已经六万四千亿阿僧祇劫.”
富楼那言：“世尊，是善男子久近当得成无上道？成道之时在何国土?”
“富楼那，此世界中过六大劫，劫名星宿，于是劫中当成正觉，号曰宝髻。是时众生寿四万岁，多造恶逆，具足五滓。成正觉已四十年中，宣说三乘便入涅槃.”
富楼那言：“世尊，彼时众生未调伏者，复当云何?”
“富楼那，彼时众生无有一人不调伏者。富楼那，如是菩萨常立誓愿：‘十方各各千佛世界所有众生，乃至一人不调伏者，我终不成阿耨多罗三藐三菩提。若我不能了了知见如是世界所有诸佛，亦复不成阿耨多罗三藐三菩提。如是十方千佛世界所有众生，若有一人非我调者，我亦不成阿耨多罗三藐三菩提。若他世界所有恶人愿生我国，生我国已，我当以三乘之法而调伏之。’富楼那，如是菩萨具足如是不思议事.”
富楼那言：“世尊，我于今者得大利益，而得见闻如是正士。若有人能至心听受是大集经，是人亦得如是利益.”
