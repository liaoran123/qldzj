
尔时，世尊告四大菩萨：“善男子，汝若住此世界者，随意修集所有善法.”
时，四菩萨及其大众，即便各各随意入定；既入定已，身出光明犹如一灯，乃至犹如无量日月。
尔时，大德阿若憍陈如，承佛神力即作是念：“我今若问如来一义，如来因是或当分别广说如是四陀罗尼。如来说时，其声必闻娑婆世界。众生闻已，疑网心坏，于向法中得大光明，度于彼岸，到正定聚，不堕恶道，一切悉行纯善之法.”作是念已，即从座起，敬意默然，合掌而立。
尔时，佛告阿若憍陈如：“汝将不欲问大义耶?”
“如是，世尊，实欲咨启，惟愿听许.”
佛言：“憍陈如，汝今知时，我当破坏一切疑网.”
憍陈如言：“如佛经中说有二种，所谓爱与士夫行于生死。云何名爱？云何士夫？何故如来说是二种行于生死?”
佛言：“善哉！善哉！憍陈如，快发斯问！能大利益无量众生，是知时问，是如法问。谛听！谛听！吾当为汝分别解说。憍陈如，爱有三种，所谓欲爱、色、无色爱。复有三种，所谓有爱、断爱、法爱。憍陈如，云何欲爱？所言欲者名为放逸，放逸因缘则为贪触，以触因缘则生乐想，乐想因缘则焦身心，焦身心故乐行十恶，十恶因缘则能增长三恶道苦，若受人身贫穷困苦，贪因缘故五道受生，生在羊中多受苦恼，虽受是苦，心无惭愧不生悔恨。若因少善还得人身爱心增长，爱增长故身口不净，造作无量诸重恶业乃至五逆，以是因缘复于地狱受大苦恼。一切受苦皆因爱心，是故如来为爱解脱，宣说正法，呵责欲法。若有众生得闻如是呵责欲已，观欲如果，如大毒树、毒盆、行厕，如刀如贼，如旃陀罗，如热铁丸，如恶雹雨，如恶暴风、毒蛇、怨家、空野、罗刹，如杀害人，如粪如冢。若有人能作如是观，是人所有爱之与贪，爱腻、爱著、爱宅、爱热、爱憎等法寻即除灭；灭已念法、乐法、学法、受法、取法，勤求于法、财法、藏法、净法、行法，归依于法。是人临死获得法念，因法念故，寻得闻于十方诸佛宣说法要教化众生，既闻法已心生欢喜，生欢喜故即得睹见诸佛色身。是人舍身，生净国土无三恶道，常与善人游止共俱，具足智慧、舍施、精进，修集慈悲，调伏众生断烦恼习，具足无量庄严功德。譬如香箧以盛衣服，夜服皆香，箧香不减。憍陈如，若诸众生善愿力故生净国土，共善众生同共事业，亦复如是，自增诸善，彼善无减。憍陈如，是故善男子、善女人，若欲自利、利他、共利，常当勤求依于善友。憍陈如，若人能作如是观察欲性之相，当知是人不久当得阿耨多罗三藐三菩提.”
“世尊，云何善友?”
“憍陈如，夫善友者，所谓诸佛、菩萨、诸阿罗汉。又善友者，即我身是。何以故？我常怜愍一切众生，能说诸欲所有过患，是故大众应受我语。我所出语终无有二，言不虚妄，不两舌语，非无义语，非粗恶语，所言诚实，慈语、悲语、安众生语。我今当说诸欲罪过，汝等应当一心受持；既受持已，脱三恶道，疾得阿耨多罗三藐三菩提.”
尔时，娑婆世界一切众生同发声言：“世尊，唯愿宣说欲之罪过，我等今当至心受持.”
佛言：“诸善男子，有四种欲：一者、色欲，二者、形欲，三者、天欲，四者、欲欲。是名为四。云何色欲？四大造色，凡夫不见无我、众生，生颠倒想，见男女想、上下色想，是色可爱，是色可恶。因是颠倒见男女相故，令贪欲未生便生，生已增长。是人因是远离善根及善知识，不能善护身口意业，是故名为恶法之聚。何以故？不能观察欲解脱故。以是义故增三恶道，受于地狱、饿鬼、畜生，无量世中受大苦恼皆由贪欲，贪欲因缘令欲增长。若有智者观察女色，见不净相皮肤肌肉、筋骨血脉，见已心乐修集是想。如女身，男身亦尔；如近，远亦如是；如此，彼亦如是；如他，自亦如是。是人若能修集是心，即于贪爱疾得解脱，观是身骨筋节相连，心随身行，尔时系心在于额上如枣许处，心乐修集如是相已，身得寂静不见恶相，不见恶事，不见恶缘，是则名为奢摩他，名心寂静。云何复名身寂静耶？是人入定灭于入息，既无入息何有出息？是则名为身心寂静，身心寂静即舍摩他之因缘也。是人观身所有骨节，离散如沙为风所吹，见已即生空无物想观于虚空，是则名为身心寂静，是名因于舍摩他定而得解脱.”
“世尊，虚空相者，是有为相不?”
“憍陈如，是有为相.”
“世尊，虚空若是有为相者，为是自相、是他相耶?”
“憍陈如，若能观察一切法界及有为界，是名为自相。何以故？若能观察色寂静者即见佛身。所以者何？若人观骨能令如沙为风所吹，是人能破色贪、色欲，能深观察色之实性。是人所见皆如虚空，十方诸色空如琉璃，于中复见无量诸佛，乃至十方亦复如是。复见如来三十二相、八十种好，十方世界亦复如是。是人若得悔生死法，即自思惟：‘我当问佛，如是虚空谁之所作？当云何灭？’作是念已：‘我已问已，我已知已，虚空之性无有作者，当云何灭？言虚空者，无有觉观，无物无数，无有相貌，无出无灭，一切诸法亦复如是。’作是观时得阿那含果。是阿那含悉断一切贪欲之心，唯有五事未能除断：一者、色爱，二者、无色爱，三、掉，四、慢，五者、无明。是人若得见如来身，便作是念：‘我当知数。’是人尔时观少见少、观多见多，复作是念：‘如是诸佛从何处来？’复作是念：‘如是诸佛，无所从来，去无所至。我三界心，是心因身。我随觉观欲多见多、欲少见少。诸佛如来即是我心。何以故？随心见故，心即我身，我即虚空。我因觉观见无量佛，我以觉心见佛知佛，心不见心，心不知心。我观法界性无坚牢，一切诸法皆从觉观因缘而生。是故一切所有性相即是虚空，虚空之性亦复是空。’若有初发菩提心者，当观无量诸法因缘。是人若发求声闻心，尔时即得无相三昧，令彼无明永灭寂静，亦复获得随顺空忍。是人若见虚空是空，尔时即得身心寂静，是则名为空解脱门，取阿罗汉则为不难。若复修行灭定解脱，为灭无量诸法因缘.”
说是法时，九万九千亿众生得修定忍，八万四千众生得修空忍，六万众生得空三昧解脱门，二万众生悉得现见诸佛三昧，八万四千众生得阿罗汉果，无量众生得须陀洹果。
“复次，憍陈如，若有比丘自观己身作不净想，不能调伏自己心者，是人次应谛观死尸，若青色、若烂坏、若赤色、若膖胀、若离散、若骨白如贝，当深观心乐住何处？知已即取如观外色，自身亦尔，若青色乃至如贝，如昼夜亦如是，如夜昼亦如是，如去来亦如是，如来去亦如是。尔时，若见外物树木、人畜杂物皆作骨想，作是观已乃至命终不生贪心。是人现在能离于欲，他世未能。是人若能获得修空陀罗尼者，即能观骨作离散相如沙微尘，若自若他不见色相如一微尘，即时获得虚空之相，见一切色如青琉璃；见已复观虚空黄色，能观黄色、赤色、白色、杂色、琉璃色，若见地、水亦如琉璃。是人能观一切大地如四指许，若欲动者，即以足指蹑之令动随意久近，乃至大地、树木、山河悉为之动。若观诸水作种种色，或分陀利华、优钵罗华、拘物头华、波头摩华，于一切水行住坐卧。观一切山作种种色，其形细软如兜罗绵，而于其中行住坐卧。又自观身轻漂如风，作是观已，能游虚空行住坐卧。是人复入火光三昧，身放种种妙色光明。又复游入焰摩迦定，身上出水，身下出火。作如是等大神变已，复作是念：‘我当云何得见诸佛？’尔时，随其所观方面悉得见佛，多观多见，少观少见。见已复念：‘诸佛世尊无所从来，去无所至。我三界心，是心因身。我随觉观欲多见多、欲少见少。诸佛如来即是我心。何以故？随心见故，心即我身，我即虚空。我因觉观见无量佛，我以觉心见佛知佛，心不见心，心不知心。我观法界性无坚牢，一切诸法皆从觉观因缘而生。是故法性即是虚空，虚空之性亦复是空。我因是心见青、黄、赤、白、杂色虚空。’作神变已，所见如风无有真实，是则名为共凡夫人如实陀罗尼。是人复作是念：‘若有虚空即是无取，无有觉观，不可宣说。如我心离观虚空相，亦观心相不作远离，离一切作不作发心。设发寻灭，以心缘灭故。’是心便灭，净身口意修集灭定，是人长夜系心在定，从灭定起，舍其寿命入于涅槃，是名不共凡夫如实陀罗尼。
“云何名为共凡夫人如实陀罗尼？若有能作如是思惟：‘我随意观，色即是见，色即是我心，我心即色。如我远离一切色相，观虚空相。’是人尔时修虚空相，是则名为共凡夫人如实陀罗尼。若有能作如是观：‘色即是虚空，我以如是色因缘故得观虚空。虚空之性名无障碍，是风住处。如是风者因四大生，我是色相亦复如是因四大起，虚空风色等无差别。一切法性性自空寂，观自他性亦复如是。虚空者即是无生无灭。’作是观时系念如来，作是念已见虚空中有无量佛，即时获得阿那含果，是名不共凡夫如实陀罗尼也。
“复作是念：‘言虚空者即是我也，即是净我，即是我心。我者无色，如空无边，我亦如是。’是名共凡夫如实陀罗尼。若有能观一切法中无我、无我所，言空处者即是无我、色无有我，若念如来若观如来即是我也，我见佛已，得沙门果乃至阿罗汉果。是名不共凡夫如实陀罗尼也。若观净我者即是空处，空即我心，若能永断一切烦恼即是净心，若能修集八直正道是名净心。能如是修，即能获得须陀洹果乃至阿罗汉果。是名不共凡夫如实陀罗尼。
“复有观色，观色相者即分别相，分别相者即是瞋相，瞋恚相者即生死相。我今为断生死相故，观心相空。是名共凡夫如实陀罗尼。又复观我即是寂静，我今亦未断于觉观。若我观我我如虚空，我我者即是苦，苦所从生即名为集，如是苦集是可断法是名为灭，观苦集灭是名为道，得须陀洹果乃至阿罗汉。是名不共凡夫如实陀罗尼。
“又复念言：‘我何以故观于虚空？虚空者即我，我若远离虚空观者，次观识处。如虚空观，识观亦尔。如空无边，心亦如是。’是名共凡夫如实陀罗尼。若能观识即是苦者，知苦所从名之为集，若集可断是名为灭，观苦集灭是名为道，得须陀洹果乃至阿罗汉果，是名不共凡夫如实陀罗尼。
“若观识处即是觉观疮疣烦恼，如我远离空处、识处，修无想处，是人修无想已得无想定，是名共凡夫人如实陀罗尼。若观识处即是疮疣苦恼之法，如我远离观于识相，次观无想相，言无想者即是无我无我所相；作是观已，即得须陀洹果乃至阿罗汉果，是名不共凡夫如实陀罗尼。
“若有能观无想处者即是细想，如我远离是无想处，观非有想非无想处，是名共凡夫人如实陀罗尼。若观非想非非想处即是大苦，是处可断可得解脱；作是观时，得须陀洹果乃至阿罗汉果，永断一切欲贪色贪，离凡夫名得圣人号，永断一切三恶道因，是名如实陀罗尼也。
“是彼诸佛之所遣来，日密菩萨所赍持欲，能断一切诸结烦恼，一切恶见、我见、取见、戒见、常见、断见、命见、作见、士夫见、受见、色见、触见、出见、四大见，能断如是等见。是陀罗尼善能了达阴、入、界等，能净诸见，能令受者永受安乐，沮坏众魔，调伏恶龙，令诸天喜，坏阿修罗，调迦楼罗，能喜刹利、婆罗门、毗舍、首陀，能断恶欲，令坐禅者贪乐寂静，能疗一切诸恶重病，能防一切诸恶斗讼，能增法界，能护三宝，能得尽智及无生智坏无明聚.”
如来说是陀罗尼时，无量众生得须陀洹果，无量众生得阿罗汉果，无量众生获得是持，无量众生发阿耨多罗三藐三菩提心，无量众生得无生忍。
尔时，阿若憍陈如白佛言：“世尊，云何名为莲华陀罗尼？如日密菩萨之所宣说，智者受持、读诵、书写得大利益，不乐三界，得无相解脱门者，皆能断诸烦恼，七返常受人天之身，虽在欲界不为欲污，诸天世人常所恭敬.”
佛言：“憍陈如，所问莲华陀罗尼者，非诸声闻、缘觉所知，是陀罗尼乃是十八不共法行。憍陈如，假使我于无量劫中，宣说是持终不可尽，亦令闻者生迷闷心。是陀罗尼唯佛能说，唯佛能听。何以故？是陀罗尼难知难解，余三亦尔.”
“世尊，唯愿如来当说如空空行陀罗尼.”
“憍陈如，至心谛听！当为汝说。憍陈如，若有众生放逸因缘生触欲心，是人不知解脱之处，流转生死无量世中，在三恶道受大苦恼。菩萨摩诃萨见诸众生受如是等无量苦恼，生怜愍心，勤行不息遍修诸道，作是行已得阿耨多罗三藐三菩提，得菩提已说苦解脱，众生闻已即得脱苦。苦解脱者，即是初果乃至阿罗汉果。
“憍陈如，云何触欲？言触欲者二身共合，因身合故则生于触，因触生乐，因乐生苦，苦因缘故，生死苦恼从是而生。憍陈如，如四毒蛇以四因缘能害众生，见、嘘、啮、触；欲亦如是，有见因缘，有闻因缘，有念因缘，有触因缘，因是四缘令诸众生远离一切诸善根本，于生死中受大苦恼。
“憍陈如，云何名为触欲解脱？若有比丘能观白骨作是思惟：‘色者即是四大所造，四大所造即是无常，性无坚牢，离散之法。皮毛肉血，智者云何于是身中生净好相？’作是观已，悉于一切十方净色，即时获得不可乐相。是比丘复作是念：‘我于是相乐修集者，则得断除一切烦恼生老病死。’是名舍摩他。若观足骨乃至头骨，是名毗婆舍那。既得如是毗婆舍、那舍摩他已，观息出入。见息出时，即作是念：‘如是风者，从何处来？去至何处？’如是观时远离身相，生于空相不见内法，是名内空。不见我所及外色相，是名外空。观内外色空，复作是念：‘我今修集入息相已作大利益，能坏一切内外诸色。我坏如是内外色相，皆是入息观因缘也。以是因缘，令我不见内外诸色，我无色相即是空力。我今定知一切诸法，无有去处，无有来处。’作是观已，所有觉观一切永断。复观是识，知是一切觉观因缘，我当远离心意识行。何以故？若有生者当知定灭。作是观时，得须陀洹果乃至阿罗汉果，或有获得如法忍者，或得菩提。若观觉观是灭相者即得灭定，是名不共凡夫如空陀罗尼，是持成就无量功德，永断无量诸大苦恼.”
说是法时，九万二千众生得须陀洹果，六万众生得阿罗汉果，九万九千众生得如空陀罗尼，八万众生得辟支佛果，八千亿众生发阿耨多罗三藐三菩提心，无量众生得不退心。
尔时，阿若憍陈如白佛言：“世尊，高贵德王佛所持来欲，随无愿陀罗尼，唯愿如来分别解说.”
“憍陈如，我今当说，至心谛听！憍陈如，有诸众生触欲系缚不知解脱，是人应观无愿解脱，作如是念：‘欲欲、色欲及无色欲，触欲、解欲，知是诸欲因觉观生诸行因缘。如是诸行，无有作者，无有受者，因风而生；我身口行亦复如是，因风而生，因是风故身得增长，因是风故口得增长。如我观风即入出息，谛观一切身诸毛孔从风因缘，复观一切不净之物，复观是身命终之时，是尸更无风息入出。’复作是念：‘我身口行因缘于风，若无风者，无身口行因缘。’是故尔时得空三昧修集增长，因修集故能断欲贪乃至触欲。作是观已，得须陀洹果乃至阿罗汉果，或有发阿耨多罗三藐三菩提心.”
尔时，善意觉观菩萨摩诃萨白佛言：“世尊，若声闻人修不净相，得成相已有何等相?”
“善男子，若为破坏欲贪之结修不净相，系心眉间自观身骨，是名一相。若观自身及以他身，是名二相。又观一切悉是不净，是名三相。是人能观苦集尽净，名舍摩他得暖法相。是人如是观白骨时见智如灯，观身四行乃至微尘，是名顶法。观四真谛，是名声闻不净观，成就获得舍摩他定，是名白骨观相。观是相时得八正道，因八正道，得须陀洹果乃至阿罗汉果。善男子，光明佛土声闻之人，观如是法即得道果.”
说是法时，无量众生得如法忍，无量众生得如实忍。
