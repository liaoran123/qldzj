
尔时，奋迅王菩萨白佛言：“世尊，若有法者可有见法，若有见法可见如来?”
佛言：“有。何以故？奋迅王，色相不生本性不生，如是见色则见如来；如是受想行识之相，皆悉不生本性不生，如是见识则见如来。戒有为相而是无为，如是见戒则见如来。三昧平等则清净见，如是我于燃灯佛所得清净见。我于彼佛得见因缘，以见因缘即得见法，以见法故即见如来.”
奋迅王菩萨白佛言：“世尊，燃灯佛来所有如来，彼云何见?”
佛言：“奋迅王，皆以色相分别而见，非见法身。奋迅王，我为汝说，汝今应知，我从初发菩提心来更不见佛，惟除燃灯。何以故？非见色相净见如来。奋迅王，菩萨如是欲见佛者，应如我见燃灯如来，以一法故。云何一法？如我之身，彼燃灯身亦复如是；如燃灯身，我身亦尔；一身一法证法不二不分别证，是因缘智。若见因缘彼则见法，以见法故则见如来。若于一切有心生处，皆悉证灭不入涅槃，不得生死方便智说，此是奋迅。
“彼实谛智何者是耶？声闻之人何者实时则触解脱，如是实时菩萨亦得不触解脱，此是奋迅。缘觉之人何者实时则触解脱，如是实时菩萨亦得不触解脱，此是奋迅。实谛智者，所谓知苦非谛非实。何者为智？谓不实智，以是无穷颠倒生故，知苦不生毕竟不生。若如是知苦不生者，此名苦智。云何断集？如彼集法如是断集。云何名集？集故名集，平等断集。若未来集于未来断，此法法尔，非少有法若生若断。爱使集有，彼断爱使故名断爱。何者苦灭？若彼苦集性毕竟灭无法失灭，是故名灭。若灭一切攀缘相者，义不相应，有何法生？有何法灭？何者为道？所谓有道，若善不善、若漏无漏、若垢无垢、有为无为，皆不可得，此名为道。平等名道。以一切法皆真实故，寂静名道。以一切热皆悉离故，安隐名道。不离一切善方便故，无漏名道。诸漏尽故，不行名道。分别见人不能行故，易行名道。正修行者所能行故，不舍名道。过去如来所不舍故，离相名道。以能断除一切疑故，若于此道不入二者，此得名道。若解如是四谛之义，名实谛智。若此四谛，声闻乘愿、缘觉乘愿，于二乘愿不生希望，是乃得名实智奋迅。
“又奋迅王，智奋迅者，知声闻乘不取不住，知缘觉乘不取不住，是智奋迅。又奋迅王，智奋迅者，若以一心遍知一切众生之心，以一心体遍知一切众生心体，若心若智二心不转，是智奋迅。又奋迅王，智奋迅者，知见过去无障无碍，而于过去心亦不转；知见未来无障无碍，未来过去心亦不转；知见现在无障无碍，而于过去未来现在心不戏论，是智奋迅。又奋迅王，智奋迅者，若尽智知而善根行不尽亦知，无生智知知集亦知，是智奋迅。又奋迅王，智奋迅者，若一切法毕竟寂灭，知一切法非他因缘，以智力故不取涅槃，以为成熟诸众生故，此是菩萨智奋迅也。
“如是，奋迅王，菩萨欲以此智奋迅而奋迅者，应当善作智所作业，勿作慢业。何者慢业？诸有意行皆是慢业，诸有识行皆是慢业，诸有心行皆是慢业，诸乐善行、诸堕见施皆是慢业，诸堕想戒皆是慢业，诸依自他而行忍者皆是慢业，诸有起心分别精进皆是慢业，诸分别身般若亦尔皆是慢业，诸起我慢皆是慢业。我菩萨者，此是慢业。我菩萨住，此是慢业。我能不断佛种、法种、众僧种者，此是慢业。我于众生利益行者，此是慢业。未度众生我令得度，未解脱者我令解脱，未安慰者我能安慰，未涅槃者我令涅槃，此是慢业。我行布施、我持戒、我忍、我行精进、我禅、我慧，此是慢业。我行慈心、我行悲心、我行喜心、我行舍心，此是慢业。我行少欲、我行知足、我远离行、我不染行，此是慢业。我头陀行、空闲正行忆念分别，此是慢业。我行空行、我无相行、我无愿行，此是慢业。我能实语、我能真语、我如说行忆念分别，此是慢业。我过魔业、过四魔罥断一切见，我修行忍忆念分别，此心意业诸如是等，此中略说，我菩提觉，我转法轮，我令众生得解脱已，然后乃入无余涅槃，忆念分别此心意业，奋迅王，诸有心行起心作说，皆是慢业。
“奋迅王，何者智业？于如是处非是心意意识转行，彼是智业。菩萨如是常作智业。菩萨云何常作智业？所谓菩萨常作二业，二者所谓成熟众生、摄取正法。云何菩萨成熟众生？谓自智知成熟众生，自智知者自住离慢，如是自知随于何处自离住知非意非识，菩萨如是非意非识，菩萨如是成熟众生。云何菩萨摄取正法？菩萨若于一切诸法皆不摄者，此是菩萨摄取正法。非色摄者，是摄正法；如是非受非想非行非识摄者，是摄正法；如是次第非界摄者，是摄正法；非入摄者是摄正法。非善法摄不善法摄，是摄正法；非净不净，非漏无漏、有为无为，非世间法、出世间法，非如是摄是摄正法。非施相摄是摄正法，非戒非忍精进禅摄是摄正法。何以故？诸攀缘生皆有相生，非法非律非摄正法。何以故？无相无碍如来正觉，彼不可得相攀缘摄。菩萨若知如是业者，是则名智。若以是智作智所作彼非尽智。
“奋迅王，何者慧奋迅？谓为法分以句分析取四无碍。何等为四？一者、义无碍，二者、法无碍，三者、辞无碍，四者、乐说无碍。义无碍者，于一切字惟取于义而不取字。所言义者，正知一切诸法之义；又复义者不可说义，于种种字皆悉不忘知前后声，此名为义。非取语故得随顺义，若能如是语义平等则随顺义。若如是知名义无碍，于一切义皆无碍故。名义无碍。法无碍者，谓法随顺不顺非法，随顺法者不念非法。何以故？彼一切法离名字智。法无碍者，若乘若法不异法说，于法界相不坏法界。何以故？法界一相所谓无相，彼于何者说法言语？闻彼语已响声平等随顺信解，信说法语法界平等，随世俗知而不取著，以是诸义名法无碍。辞无碍者，谓知字语，若龙、夜叉、若乾闼婆、若阿修罗、若迦楼罗、若紧那罗、摩睺罗伽、人非人等诸字语智，释提桓因、梵世界主诸字语智。一语多语、略语广语、女语男语、若内官语、若过去语、若未来语、若现在语，一切皆知如法字语。若以字语令他众生自意知解，如是而说自语他语，彼此不障亦不取著。何以故？知一切法无字无语，彼如是念何者字语？若说何法，彼如是法字语中无，故不可得亦不可说。又彼字语于法中无，故不可得亦不可说。若说字语字语无声，若当真实有此言辞，善法言辞、恶法言辞则不可得，应知此辞不在于法。辞无碍者，于一切法皆不障碍诸法不行。何以故？法不行故。一切诸法毕竟不行，如是知已而为他说教他令知，名辞无碍。何者名为乐说无碍？若一切语皆悉乐说，于一切声皆悉乐说，于一切名皆悉乐说。云何乐说？于义乐说，于法乐说，于真乐说，于实乐说。若有众生于修多罗语声信解，为彼众生修多罗语响声乐说；若于祇夜语声信解，则为祇夜响声乐说；如是伽他、和伽罗那、若忧陀那、若尼陀那、阿波陀那、伊帝曰多伽、若阇多迦、若裴不略阿浮陀达摩语声信解，为裴不略阿浮陀达摩响声乐说。若于前修语声信解，则为前修响声乐说。一切众生诸根乐说，谓于信者信根乐说，于精进者进根乐说，于有念者念根乐说，于有定者定根乐说，于有慧者慧根乐说。如是广说一切诸根二万一千，菩萨乐说；欲行者根八万四千如来所知，彼一切根如来乐说，菩萨随顺相似乐说。彼一切根二万一千，嗔行者根八万四千如来所知，彼一切根如来乐说，菩萨随顺相似乐说。彼一切根二万一千，痴行者根八万四千如来所知，彼一切根如来乐说，菩萨随顺相似乐说。彼一切根二万一千，等行者根八万四千如来所知，彼一切根如来乐说，菩萨随顺相似乐说。彼一切根二万一千，如是名为乐说无碍。
“奋迅王，彼义无碍、法无碍、辞无碍、乐说无碍，如是一切以慧为根，依慧而住，随慧而行。菩萨依慧此等及余种种奋迅而皆奋迅。又奋迅王，慧何为根？慧依何住？慧随何行？奋迅王，闻为慧根，慧依闻住，慧随闻行。又奋迅王，闻何为根？闻依何住？闻随何行？奋迅王，善知识者则是闻根，闻者则依善知识住，闻者随顺善知识行。又奋迅王，彼善知识以何为根？依何而住？随顺何行？奋迅王，彼善知识敬重为根，依敬重住，随敬重行。又奋迅王，如是敬重以何为根？依何而住？随顺何行？奋迅王，如是敬重深心为根，依深心住，随深心行。又奋迅王，如是深心以何为根？依何而住？随顺何行？奋迅王，如是深心不谄为根，依不谄住，随不谄行。又奋迅王，如是不谄以何为根？依何而住？随顺何行？奋迅王，如是不谄大悲为根，依大悲住，随大悲行。又奋迅王，如是大悲以何为根？依何而住？随顺何行？奋迅王，一切众生是大悲根，即依一切众生而住，随顺一切众生而行。何以故？奋迅王，菩萨为令一切众生得解脱故，发起大悲一切智心。
“奋迅王，此慧奋迅，菩萨发此一法门己，若于一劫若余残劫，异异法说无法妨碍。欲令众生不见其身而为说法，随意即能。欲令自身一切毛根皆出法声，随意即能。如彼众生深心修行，而为说法辩才乐说，如彼众生身色示现而为说法，他来斗诤不能破坏。若诸外道五通所知，咒读智论、若鞞陀智种种语论、月日星智、知阴阳智，或有梦相、或时地动，陀毗罗咒种种方术若乌语等，以咒术力能令鹿等轮聚不行，咒龙、夜叉、乾闼婆等，或有王鹿余人身相、丰相俭相、星行戏相，一切皆知。复知世间种种伎能，若书若印若数若算一切解知。歌声、乐声、打钹等声，节脉处等一切皆知。彼婆罗门外道之人，如是一切下劣种姓不得为说，彼菩萨如是一切皆悉现得。有慧菩萨此一切法能示他人，如是一切皆悉善解。如是菩萨善知咒毒，知咒毒处知种种论，如是一切菩萨悉知而不恼乱，一切众生不信此等以为正道。
“奋迅王，菩萨如是有慧奋迅：千万梵俱坐住语言，迭互相见，色色相示，语语相示。如是菩萨青等诸色，威德光明胜彼诸梵，于彼梵处心不希望，如是诸梵到菩萨所心生敬重。如是一切天宫殿中示现自在，菩萨于彼不生希望不生贪乐，生无常想苦无我想。菩萨如是随顺一切众生解脱。奋迅王，此慧奋迅。奋迅王，又彼菩萨以慧奋迅，于魔世界化作宫殿，胜彼魔宫过百千倍，令彼诸魔于胜宫殿希望贪著，生贪著已心则离慢；既离慢已，令住阿耨多罗三藐三菩提，然后乃为说无常法。奋迅王，彼慧菩萨一切处行，如是应知。以是慧故，若施、若受、若发愿等一切应知。以是慧故，若自护戒令他持戒，以是持戒愿取菩提，应如是知。以是慧故，若自修忍令他修忍，以是修忍愿取菩提，应如是知。以是慧故，若自精进令他精进，以是精进愿取菩提，应如是知。以是慧故，若自入禅三摩跋提，令他入禅三摩跋提，以是入禅三摩跋提愿取菩提，应如是知。以是慧故，若自摄法，若为他说如闻观察，应如是知。以是慧故，一切行来，一切威仪，一切放舍，应如是知。有慧菩萨以慧力故，则能具得一切善力。有慧菩萨慧自在故，得一切财。有慧菩萨慧奋迅故，于一切法得胜奋迅。有慧菩萨执慧力故，得佛相以庄严庄严。有慧菩萨于一切法，皆随顺行而无功用。奋迅王，譬如世人放箭向上，奋其势力自然向下，乃至到地而无功用。奋迅王，有慧菩萨亦复如是，以慧势力能放愿箭而无功用，自然如是堕在一切善法之地，谓道场地示现慧力。复有何力？以慧力故右手能动恒河沙等诸佛世界，以慧力故胜魔眷属胜魔庄严，乃至获得菩提所摄如来十力。何者为力？他不能胜，所谓天、人、阿修罗等，一切世间所不能坏。奋迅王，此是戒通智慧奋迅。奋迅王，如是戒通智慧奋迅，若有不种善根众生耳所不闻。奋迅王，若人得闻此法门已心欢喜者，如是之人于此奋迅则能奋迅。何以故？如是奋迅，一切声闻、缘觉所无.”
如奋迅王菩萨所问世尊说已，奋迅王闻心生欢喜，合掌向佛，一心瞻仰目不暂舍，而作是言：“一切众生以如是等四种奋迅而为奋迅，犹如如来应正遍知之所奋迅.”
尔时，世尊于奋迅王菩萨面前，出种种色微妙色华、种种妙香叶相盛华。时彼菩萨即取彼华，用散如来并众会中一切菩萨。如是散已，彼众会中华所著者，一切悉为金相庄严，举众皆见。于虚空中百千诸天，如是见已，一切同声说言：“世尊，若有信解如是奋迅，既信解已，能发阿耨多罗三藐三菩提心者，如是之人以佛庄严而自庄严。何以故？以如是等一切奋迅，悉皆随顺一切智心。又复世尊，若有未发菩提心者，何处当得闻如是等不可思议奋迅法门?”
尔时，世尊赞彼空中诸天子言：“善哉！善哉!”赞善哉已，告奋迅王大菩萨言：“奋迅王，我念过去然灯如来，次前复有第七如来，名普无垢净光明王，彼佛如来广说如是奋迅法门。时有菩萨名具境界，以此法门问彼如来。如来既说此法门已，八千众生得此奋迅，又复更得无生法忍。会中众生三万二千，一切皆发阿耨多罗三藐三菩提心。我于尔时得此奋迅，次后复于燃灯佛所菩提满足。如是，奋迅王，我涅槃已，若有能听此法门者，彼人为取菩提之心，必定速得无生法忍.”
说此奋迅法门之时，会中众生三万二千诸天及人，一切皆发阿耨多罗三藐三菩提心。彼诸天子雨种种华，百千天乐供养如来。以佛力故，彼乐音中出妙声言：“若有众生胜信解心诸根猛利，信解佛法慧行成就，善知识摄宿种善根，大悲怜愍一切众生，尔乃得闻如是法门，闻已信解受持读诵.”
尔时，奋迅王菩萨白佛言：“世尊，如来十力、四无所畏、四无碍智，如是十八不共佛法，世尊所有。如是十力，菩萨有不？此四无畏，菩萨有不？如是十八不共之法，菩萨有不?”
佛言：“皆有。奋迅王，一切菩萨于八地中，作业成就乃得九地，谓具辩才得不退忍，摄善方便慧波罗蜜。奋迅王，菩萨如是具足十力、四无所畏，成就十八不共之法乃得九地。奋迅王，何者菩萨十菩萨力？一者、发起一切智心，坚固深心大慈满足，不舍一切诸众生力；二者、不求一切财利供养名闻，一切世间希有之事不贪乐力；三者、满足大悲之心，一切佛法清净信解法究竟力；四者、勤心不生懈怠，增上精进不离忆念威仪行力；五者、不动安住三昧，远离二边顺因缘法，一切见行皆寂静力；六者、菩萨一切分别及不分别戏论疑网皆悉灭故，满足般若波罗蜜力；七者、成熟一切众生，无量生死摄取未足，摄取世间一切善根，世间生死信解如梦，于生死中不疲倦力；八者、菩萨观察法性本无众生，本性无命无富伽罗，信解诸法不生不出，能于轮法信解不生，一切轮法不生忍力；九者、入空无相无愿观解脱门，于声闻乘、于缘觉乘解脱知见解脱门力；十者、菩萨于甚深法而能自知，观察一切众生心行，知无障碍满足之力。奋迅王，此是菩萨十菩萨力。
“奋迅王，何者菩萨四无所畏？一者、菩萨一切闻持，得陀罗尼忆念不忘，不畏大众而为说法。二者、菩萨信解诸法则得忍力，不生不出信解法已得无生忍，得法忍已入空无相无愿之法，不畏大众而为说法。三者、菩萨于声闻乘观解脱门，辟支佛乘信解知见，信一切入亦信解脱，如诸众生病药所须，如是而知一切众生诸根成熟，亦如是知如应说法，菩萨如是不畏大众而为说法。四者、菩萨离大众畏，尔时无心，东西南北若有人来，难问我者我不能答，不畏不能不见畏相；菩萨如是一切众生，若有问难皆悉能答，如彼问难相应说答无所怖畏，能断众生一切疑心，不畏大众而为说法。奋迅王，此是菩萨四无所畏。
“奋迅王，何者菩萨十八不共菩萨之法？奋迅王。所谓菩萨无有人教，而舍财物以用布施，又复初生即能起心舍财布施。又若魔王作佛身来说如是言：‘若人布施则入地狱。’而彼菩萨不生悭嫉。又复菩萨一切自物皆用舍施，施心转胜，如是布施是菩提因不望果报，皆愿回与一切众生。奋迅王，此是最初菩萨不共法。
“奋迅王，又复菩萨无有人教，而彼菩萨如来未出无受戒处，于波罗提木叉正行希学，不舍此不共法。菩萨在家如说护戒，虽不出家复无教者，如波罗提木叉说学，失命因缘不舍戒学，一切戒学随顺菩提，愿断一切众生破戒。奋迅王，此是第二菩萨不共法。
“奋迅王，又复菩萨一切众生骂詈毁辱割其身分，不生嗔心。若贫穷人、若栴荼罗、若逼迦婆、若工作师种种骂辱，而菩萨心亦不生嗔，于彼众生慈心普覆，有大势力，能加其恶而不作恶，如是菩萨为随顺法。如是众生乃是菩萨佛法因缘，如是菩萨于彼众生，令心寂静为作饶益，著忍辱铠起勇猛力。奋迅王，此是第三菩萨不共法。
“奋迅王，又复菩萨设多衰恼，而勤精进头陀不舍不生劣心。见声闻乘入于涅槃，见生死苦而心不求声闻涅槃；见缘觉乘入于涅槃，见生死苦心亦不求缘觉涅槃；见佛世尊一切义成一切佛法，所作已办入于涅槃，自未有力知诸众生，未满佛法而心不劣起精进心：‘我亦如佛入于涅槃。’奋迅王，此是第四菩萨不共法。
“奋迅王，又复菩萨若转轮王、若帝释王、若魔自在妇女围绕，有天歌乐一切妙乐皆悉具足，于中入禅修习无量而心乐于离欲之法，不随异语，于生死中心大怖畏，于淫欲法生不净想，于诸阴中生于怨想，于诸界中生毒蛇想，于诸入中生空聚想，于自眷属生于死想，于妇女中生冢墓想，心常乐求摄取正法，希望见佛亲近供养，亦常不毁一切众生，能令伎乐弦歌等中出禅分声，魔既闻已遮则声灭。以彼菩萨前善根力，于虚空中即出佛声、法声、僧声。又彼菩萨弃舍国土富乐自在，入于山林。奋迅王，此是第五菩萨不共法。
“奋迅王，又复菩萨一切世间诸禅定中，不生坚想，有黠慧行，远离使见取义取法。如是菩萨乃至梦中，不生自见，不生他见，不生法见。此不共法，若有自见则有使见，以无自见则离疑网。魔王波旬不能令其生于疑见，若有疑见则离于法。菩萨如是，成熟众生饶益众生，不顾自惑无有疑心。奋迅王，此是第六菩萨不共法。
“奋迅王，又复菩萨离一切生无有功用，身业清净远离杀生，于诸众生施与无畏。若手若块若杖若刀不加众生，远离刀杖手不执持。自财知足，于他所有至一把草不与不取，设宝满地不生贪心。宁失身命，终不邪命而取财利衣服饮食，常行梵行乃至不生欲食之心。菩萨如是离欲斗诤及诸烦恼，不行淫欲因缘恶法。是彼菩萨不共法处，先思量已身业成就。奋迅王，此是第七菩萨不共法。
“奋迅王，又复菩萨清净口业，实语真语如说而行，不诳如来。天、龙、夜叉，若乾闼婆、若阿修罗、若迦楼罗、人非人所，口不恶言，不坏眷属自眷属爱，不恶口语，爱语、软语、不粗犷语、作相应语、作利益语，常于先语面状笑语。如是菩萨所有恶语、恶口说语、他不爱语、自他热语一切不说，不违心语，若无言无，若有言有。如是净语，深心净信得不共法。一切生处常得如法法相应语，以如是语能令一切不净心人心得清净，心清净者则能供养。彼以深心不共法故，常得实语，有所言说如语不异，随其所说一切皆尔。奋迅王，此是第八菩萨不共法。
“奋迅王，又复菩萨自心自在，不贪不嗔，正见不邪。如是菩萨，菩提之心、无与等心不忘不失，远离一切谄心、曲心、浊心、乱心，昼夜常行清净慈心。奋迅王，此是第九菩萨不共法。
“奋迅王，又复菩萨即于生时具足世智，若咒若诵若医若药，书印数算一切皆知，一切师术皆悉现知，一切伎能诸论善知。于世间法出世间法，不因他知自智成就，不观他面。一切天人观察菩萨有如是心：‘若菩萨说，我闻修学。’奋迅王，此是第十菩萨不共法。
“奋迅王，又复菩萨若以种种利益众生，能为他人疗治病患，不求财利供养名称，大悲为首疗治世间，然后令住出世间法。如是菩萨心常忆念：‘如是恶界苦恼众生，以何方便何时何法令彼得脱？既得脱已毕竟断灭一切烦恼，所谓断除一切苦恼令住涅槃毕竟之乐。’奋迅王，此第十一菩萨不共法。
“奋迅王，又复菩萨心不希愿帝释天王、若梵天王、若转轮王统王国土，而亦得之。彼菩萨如是不求帝释、天王、梵世界处、转轮圣王统王国土，虽不希望自然而得。又彼菩萨不为色故求于梵行，不求身色，不求国土，不求眷属，不求财富，不求名闻，不求色相，如是梵行虽不希望具足而得。奋迅王，此第十二菩萨不共法。
“奋迅王，又复菩萨住好国土富乐之处不知念佛，而有诸天曾见佛者教令忆念，先呵责已如是教言：‘此法应作，此不应作。若作此业则得菩提。当如是愿，汝如是作如是行已，调伏诸根未来当得阿耨多罗三藐三菩提。’彼天如是教令忆念，于菩提道不越不舍。奋迅王，此第十三菩萨不共法。
“奋迅王，又复菩萨何等恶人，多恶多嗔垢心众生于菩萨所不能加恶，菩萨于彼亦不报恶。彼大恶人多嗔心人，若身若口若心意恶，若见菩萨心即清净。何以故？菩萨于彼不报其恶，置彼恶者住正法中令心清净。彼虽作恶，以菩萨力不入恶道。何以故？以彼菩萨本来如是不共法戒清净满足，有如是心：‘若有众生，若以身业、若以口业、若以意业于我起恶，愿彼众生不入恶道。’以有戒故随愿成就。奋迅王，此第十四菩萨不共法。
“奋迅王，又复菩萨，若有众生不信悭贪邪见懈怠，不信业报，离佛法僧，若于沙门若婆罗门，心不清净，见则不礼亦不供养不生敬重，亦复不生希有之心。如是众生若见菩萨即住威仪，若闻语说心即清净，起迎礼拜供养恭敬生希有心。何以故？以彼菩萨之势力故。奋迅王，此第十五菩萨不共法。
“奋迅王，又复菩萨，若有天龙，若有夜叉、若乾闼婆，若有仙人、若婆罗门，于菩萨所生于师想，诸世间中为师首者皆师菩萨。以通力故，能令世间天、龙、夜叉、若乾闼婆、若诸仙人、若婆罗门皆来归敬，彼既来已归菩萨语，礼拜菩萨供养恭敬，是等皆悉先为归首；既见菩萨，即便礼拜恭敬尊重，生尊胜想深相敬信。奋迅王，此第十六菩萨不共法。
“奋迅王，又复菩萨随生何处于何种姓，若村若城或人集处，彼处众生善法增长断不善法，成熟众生摄取正法。生正见家，父母正信正行正入。随何方处何处人中，菩萨生彼师中最胜，彼处众人供养恭敬，无一众生入恶道者。如彼菩萨善根所摄，彼处众生死则生天若生人中。奋迅王，此第十七菩萨不共法。
“奋迅王，又复菩萨随顺一切菩提分法，胜通满足，一切诸魔不能得便。奋迅王，此第十八菩萨不共法。
“奋迅王，不共法者。云何不共？一切佛法随顺正行，故名不共法.”
尔时，奋迅王菩萨白佛言：“世尊，希有世尊！如来乃能与诸菩萨，大法光明能作无量殊胜光明。如我解佛所说法义，若有菩萨闻此法门，一经于耳得清净心，余修多罗则不能尔。若得闻已受持读诵，彼人则摄一切佛法。若人能于此法门正观察者，则为已修一切佛法。于此法门所有法忍，得随顺忍。若有能行此法门者，一切佛法皆已修行，应如是知。又复世尊，若人不离此法门者彼则得通，如是菩萨既得通已当住道场.”
佛言：“如是，如是。奋迅王，如汝所说，若人不离此法门者彼则得通，如是菩萨既得通已当住道场。奋迅王，过去往世然灯如来前复久远有佛，号曰波多婆那，次前又远复有如来号曰提沙，次前又远复有如来号曰弗沙，次前久远复有如来号波除大，次前久远复有如来至佛世尊号曰天王，出现于世。尔时，于彼天王如来佛之世界，一切充足安隐丰乐，天人炽盛地平如掌，以毗琉璃、阎浮檀金、钵头摩华种种间错。其地柔软，触力犹如迦遮邻提。人民安乐如兜率陀，所须饮食随念速至，身色形相戏乐之处，及诸宫殿与天不异，惟天与人二名不同。
“彼三千界中更无有王，唯有如来故名天王。譬如转轮圣正坐饶益座，以法治世非是非法；天王如来亦复如是，坐于法座师子座上，为诸天人如应说法。欲说法时，东西南北纵广八万四千由旬大众充满。尔时，如来说法音声遍三千界，彼诸天人供养恭敬，礼拜如来，尊重如来，所谓无上佛法供养。彼无下劣信解众生，惟信佛法。如是彼处无有声闻、缘觉之名，岂有乘处？况复有行？惟有清净大菩萨众围绕世尊！彼处清净无有女人，耳初不闻欲行之名。彼诸众生皆悉化生于莲华中结跏趺坐。如是化生，彼诸人天受三种乐。何等为三？见如来乐，及闻法乐，观察正法离欲之乐。彼诸天人心不放逸，具足财富迭互说法，常勤精进，寿命长远无量无数，业尽退时不生余道，生佛世界。
“如是菩萨临欲退时，上升虚空高七多罗，出声说言：‘我今于此佛世界退。’无量菩萨闻彼声已，皆共和合而来集会，观彼菩萨示于法忍，作如是言：‘于何法退？于何法生？’彼退菩萨，于彼菩萨集会众中，说如是言：‘大仙，当知非有少法若退若生。如来所觉一切诸法，皆无有退皆无有生，非色有退，非色有生，非受非想非行非识有退有生。第一义中无我无命，亦无众生无富伽罗，无人非人若退若生。世尊正觉，一切法空无相无愿，彼空无相无愿法中无退无生。如来世尊，证离欲际，证无为际，证不生际，非不生际有退有生。无退因缘，是故不退；无生因缘不相和合，是故不生。如是因缘无有和合，无退无生。’如是菩萨，为菩萨众说此法已然后乃退。彼退菩萨如是退已，无身无皮，无块无可知见，退已复到余佛世界现见如来。
“天王如来并诸菩萨，不著袈裟，皆著清净妙好天衣。彼不学戒而悉调顺，一切皆得无生法忍。为菩萨众不广说法。何以故？彼众一切少闻多解，以利根故。若彼如来为诸菩萨众会说法，既说法已彼处彼处乃至彼佛世界之中，若人若天一切皆知，彼彼众生有得忍者，或有获得陀罗尼者，或有众生得辩才者得三昧者。时彼如来名闻十方。
“奋迅王，天王如来，为诸天人广演分别如是法门，有诸菩萨七万二千皆得授记。彼有菩萨名曰无垢清净光明，不得授记，有如是念：‘此诸菩萨威仪无碍，忆念意行，若慧若通得陀罗尼及得三昧，不胜于我皆得授记。若彼得记，我何因缘不得授记？’天王如来，知彼菩萨心所念已，而语之言：‘汝未来世当得授记。善男子，于未来世然灯如来应正遍知，为汝授记。’无垢清净光明菩萨，闻是语已心生欢喜，上升虚空说如是言：‘若未来世恒河沙劫，然灯如来出现于世，我到彼时得一切智，如来真语。如来实语不异语故！’
“奋迅王，汝意云何？彼时无垢清净光明大菩萨者，岂异人乎？莫作异观！何以故？我是彼时无垢清净光明菩萨。奋迅王，次后如来名波除大，我于尔时供养彼佛，彼佛为我说此法门，我既闻已受持读诵，尔时获得光印三昧。次后如来名曰弗沙，我于尔时供养彼佛，闻此法门受持读诵，尔时获得光明三昧。次后供养堤沙如来，闻此法门受持读诵，复得毗卢遮那三昧。次后供养波多般那如来世尊，闻此法门受持读诵，得柔顺忍。次后供养然灯如来，尔时我得无生法忍。我时得此四种奋迅，谓戒奋迅、通奋迅、智奋迅、慧奋迅。奋迅王，此门如是应当善知：若有何人，若善男子、若善女人行菩萨行，今于我所闻此法门受持读诵，一切速疾得通菩萨，得此奋迅；得奋迅已转大法轮，于此无上光明法中得智光明.”
如来说此法门之时，会中一万六千菩萨一切得忍，复有一万二千众生发菩提心。三千大千世界震动，百千诸天皆赞叹言：“若此法门所在之处，则为有佛。若有深种善根众生，乃能得闻如是法门.”
尔时，慧命阿难陀白佛言：“世尊，当以何名名此法门？如是法门云何受持?”
佛言：“阿难，此法门者名《四奋迅神通法门》，如是受持.”
世尊说已，奋迅王菩萨，慧命阿难陀，并诸天人及乾闼婆、阿修罗等，闻如来说，欢喜赞叹。
