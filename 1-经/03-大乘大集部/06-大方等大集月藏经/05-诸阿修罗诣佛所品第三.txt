
尔时，月藏菩萨摩诃萨，为欲摄化诸众生故，说月幢月咒句之时，于彼四大阿修罗王所治之处，一切所有草木华果、众宝璎珞庄严之事，衣服卧具皆悉变成半月而现。彼等诸事迭相掁触出五音声，所有鼓贝箜篌筝笛具足作乐。彼等音中，亦复演出如是偈句：

“唯佛化导以安隐，　并众住在佉罗山，
于臭烦恼拔众生，　为其说法永断除。
凡夫悉堕生死海，　烦恼驶河起波浪，
三有更无哀愍者，　如牟尼尊慈善心。
多众聚集一方所，　天人鸠槃龙夜叉，
悉依佉罗帝山所，　于诸苦畏求解脱。
我等俱时速诣彼，　为欲听闻正法故，
魔王不久或来此，　而为我等作留难。
一心听受胜妙法，　于彼净心得大福，
以福长寿除诸怨，　于世常受威德乐。
若以此福求解脱，　断诸烦恼得罗汉，
及断诸缘作辟支，　亦能成佛具诸乐。
如是当得无有疑，　是故速舍诸缘缚，
一切当起清净心，　速到佛所修供养。
从此贤劫初以来，　未有如是大众集，
于后久远弥勒兴，　我等不得许时寿.”

尔时，于彼四阿修罗城邑宫殿有如是事，以菩萨力庄严加持故，闻是句义皆生信心，各各于其城邑宫殿云集一处，共相谓言：“今当于此欲有何事？所以者何？我等昔来未曾见者今得见之，昔未闻者今得闻之，无人知者.”
时，魔波旬从己宫下欲礼佛故而往散华，所散之华于四天下皆作华雨。当雨之时，于四阿修罗城邑宫殿，遍一切处皆悉变作最极臭秽，及恶烟尘、灰土蓬[火+孛]处处盈满，蚊虻蛇蝎、诸恶毒蝇亦复悉满，忧愁恼乱不可爱乐。当于尔时，诸阿修罗城邑宫殿皆悉黑闇，一切阿修罗男夫妇女、童男童女，悉怀最极忧愁恼乱不乐住彼，各于巷陌迭相云集，至己王所在前住立。阿修罗王，见诸衰害极增忧恼。毗摩质多罗阿修罗王，与诸眷属及所治处一切阿修罗男夫妇女、童男童女；波罗陀阿修罗王，跋持毗卢遮那阿修罗王，与诸眷属及所治处男夫妇女、童男童女，向罗睺罗阿修罗王所治城邑聚落宫殿。见彼如是诸恶恼乱蚊虻蛇蝎毒蝇等已，三阿修罗王俱至罗睺罗阿修罗王所，于前住立。毗摩质多阿修罗王，请问罗睺罗阿修罗王，而说偈言：

“一切修罗诸宫殿，　犹如地狱等无异，
热风暴起来至此，　一切状似火烧焚。
所有树林诸果实，　悉皆堕落在于地，
诸有莲华及浴池，　草苗众华悉枯竭。
烟尘蓬[火+孛]于我等，　阿修罗城诸宫殿，
及有蚊虻蚤恶蝇，　无量诸恶毒虫等。
今闻如是众恶声，　众生多恼不喜乐，
诸阿修罗受此苦，　悉为饥渴所逼恼。
苦逼无所可归依，　一切惊怖心焦枯，
生死畏等谁威力，　而不利益我天龙？
以何方便令休息，　如是种种怖畏事？
非是恶龙来至此，　降伏我等阿修罗?”

尔时，罗睺罗阿修罗王，说偈答言：

“阿修罗辈汝谛听，　我等昔日具安乐，
五欲所须皆称意，　神通勇健有大力。
所持弓刀及箭槊，　罥索矛[矛+贊]剑轮等，
一切今当悉退落，　城邑巷陌尽茫然。
男夫妇女先凶健，　颜色端正有势力，
悉与诸天共齐等，　于今时中定当尽。
命尽众生白法尽，　羞耻惭愧解心尽，
及聪明人所知尽，　巧行与善圣智尽。
苗稼及诸华药尽，　果味等尽诸戒尽，
所欲称意音乐尽，　众宝衣服饮食尽。
喜乐事尽人天尽，　夜叉乾闼修罗尽，
婆罗门种刹利尽，　并诸毗舍首陀尽。
唯共诸恶众生等，　非圣谄曲杀盗淫，
妄语两舌绮恶口，　贪恚胆佞痴邪见。
俭短增长及饥渴，　爱离怨会与捕猎，
见他得利生嫉忌，　割截斩斫诸破坏。
毒害刀槊剑轮增，　面目流泪忧悲苦，
蚊虻恶风及烟尘，　斯等并来为触恼。
地狱畜生与饿鬼，　是等境界大苦海，
此非善行相应时，　念念退失于正见。
白业之人恶事增，　如是众恶皆兴盛，
是阿修罗尽时至，　唯无等乘能遮止.”

尔时，波罗陀阿修罗王，白罗睺罗阿修罗王，说偈问言：

“唯王为诸众生故，　常勤精进修诸法，
具大福德神通力，　及以智慧庄严身，
此是何力谁所作，　欲灭我等阿修罗？
谁能救护于我等，　当礼敬彼而归依?”

尔时，罗睺罗阿修罗王，说偈答言：

“此非释梵天王力，　亦非自在那罗延，
又非夜叉及龙神，　唯除魔王欲自在。
昔恼诸龙亦如是，　大仙瞿昙为断除，
我等礼彼瞿昙仙，　能施我等安乐故!”

尔时，跋持毗卢遮那阿修罗王，以偈问言：

“为是天人龙夜叉，　能施一切安乐者，
彼何神通精进力，　为当方便造幻惑？
于何法中得自在？何谁能受彼教敕？
为于魔力得解脱，　而得何力使其然?”

尔时，罗睺罗阿修罗王，以偈答言：

“昔见端正大沙门，　端坐菩提树阴影，
魔将军众而诣彼，　以慈悲力速降伏。
于彼得成胜菩提，　超过一切诸天众，
具大慈悲入涅槃，　故能枯竭众苦海。
此诸仙中最胜幢，　具足十力众生药，
释梵自在修罗仙，　欲自在魔那罗延，
悉礼于彼作归处！是人能示众解脱，
于诸一切三界中，　超胜所有诸天众，
调伏寂静降诸根，　乐寂七圣财庄严，
安住涅槃到彼岸，　悉能枯竭烦恼海。
是故我等一切众，　悉归能灭诸苦者，
皆持种种妙香华，　各各合掌而求请.”

尔时，罗睺罗、毗摩质多罗、波罗陀、跋持毗卢遮那，四阿修罗王，及男夫妇女、童男童女，所有一切阿修罗众皆悉云集。有以烧香供养礼佛而求请者；有持种种杂色妙华，有持种种摩尼宝珠，有持种种幢幡宝盖、金缕真珠、璎珞、衣服，以用奉佛而求请者；有持种种筝瑟箜篌箫笛鼓吹五音作乐，供养礼拜求请佛者。罗睺罗阿修罗王，以己神通境界之力，大身游戏两手执持帝释毗楞伽摩尼宝鬘，头面礼拜遥奉世尊，说偈赞曰：

“佛为众生乐，　久修诸苦行，
怜愍一切众，　愿亦愍我等。
忍辱如大地，　悲愍诸众生，
休息诸浊恶，　愍覆于我等。
佛度诸畏讫，　得于无上智，
等心于众生，　愿愍阿修罗。
佛以八圣船，　度脱苦众生，
涅槃味充饱，　慈念阿修罗。
佛于诸众生，　不耻恶种姓，
一切如赤子，　是故归依佛.”

尔时，毗摩质多罗阿修罗王，以两手捧持一切诸天登祚所著摩尼宝鬘，头面作礼以偈赞曰：

“胜过天龙众，　修罗鸠槃茶，
尽除诸烦恼，　心意所作恶。
降伏业苦道，　而到于彼岸，
远离于有想，　及无想众生。
悲念众生故，　不入于涅槃，
为诸众生故，　能忍一切苦。
视于诸众生，　如母念一子，
愿愍于此等，　苦处洒悲水。
休息苦恼触，　烦恼水所溺，
起发坚勇者，　愿救众生苦。
念今苦苦至，　为魔力所坏，
苦触阿修罗，　愿洒大悲水。
众生若于佛，　起于瞋恶心，
而不能动佛，　身心少分者。
若彼所有乐，　境界身心事，
佛常等慈悲，　于此更无异。
唯佛于天人，　能施一切乐，
我等为魔恼，　心孤无所依。
无有余众生，　能灭于魔业，
唯佛速除遣，　尽坏无有余。
诸天龙证知，　夜叉阿修罗，
如佛众生最，　能救一切苦。
魔欲速灭我，　修罗诸宫殿，
愿速放戒光，　施我满足乐.”

尔时，波罗陀阿修罗王，两手捧持梵天光幢摩尼宝珠和合天鬘，头面作礼说偈赞曰：

“流转狱所缚，　离诸一切乐，
极恶大巨海，　没溺无所依。
唯佛精勤行，　于三阿僧祇，
自度到彼岸，　悉竭烦恼海。
为诸众生故，　六年行苦行，
而得无上智，　灭除彼烦恼。
我等为魔娆，　无力受诸苦，
愿除魔所加，　洗浴我等宫。
此等僧祇众，　为诸苦所恼，
愿救此诸苦，　当往见世尊.”

尔时，跋持毗卢遮那阿修罗王，两手捧持梵天艳光摩尼宝鬘，头面作礼以偈赞曰：

“今礼牟尼尊，　于法自在者，
超过释梵王，　降魔及军众。
超过日月光，　及与四天王，
慈悲明日月，　普照诸众生。
五日并出时，　海水悉枯竭，
若供佛功德，　无能枯竭者。
超度于三界，　而入无畏城，
大悲覆众生，　诸苦悉除灭。
等心诸众生，　如母视一子，
我等忧翳障，　慈风愿吹散。
更无余归依，　可救我等苦，
如佛功德满，　莫舍修罗宫.”

尔时，世尊以佛耳闻，以佛眼见诸阿修罗城邑宫殿，魔力所加，一切诸难皆悉周遍无有遗余俱受热恼：“愿乐求我荫覆救护，为归为趣，我当救护诸阿修罗，今正是时.”于时，世尊以大悲威势现一切乐，即入悲风光明三昧；三昧力故，令四阿修罗宫殿所有魔之神力所加苦事，一念之顷皆悉休息还复如故，亦如三十三天宫殿，于中即现第一妙乐可乐之事。
彼诸阿修罗见已，踊跃心生欢喜，口眼皆悦熙怡微笑，皆作是言：“南无佛陀！南无佛陀!”作是语已，即以诸天胜妙宝鬘，向佛方所遥掷奉献。其罗睺罗阿修罗王所掷宝鬘即到佛所，于佛顶上空中而住。毗摩质多罗阿修罗王所掷宝鬘，亦到佛所于虚空中住右肩上。波罗陀阿修罗王所掷宝鬘，亦到佛所于虚空中住左肩上。跋持毗卢遮那阿修罗王所掷宝宝，亦到佛所住于佛前放光而照。其余所有诸阿修罗，复持种种众宝香华幢幡宝盖，及以金缕宝珠、天鬘真珠、璎珞、种种衣服、涂香、末香，彼等一切悉向世尊遥掷奉献而以供养。是时，于此佉罗帝山牟尼诸仙所依住处，雨种种华乃至末香如降暴雨。
尔时，会中有菩萨摩诃萨，名求断疑，从座而起，偏袒右肩，合掌礼佛，以偈问曰：

“大仙世尊无量智，　于先已雨如是雨，
现诸神通变化瑞，　月藏菩萨来到此。
今复雨于种种宝，　谁当复来到于此？
为是大德诸菩萨？为是他方诸佛使?”

尔时，佛告求断疑菩萨摩诃萨言：“善男子，此是魔王波旬，于四阿修罗城邑宫殿，化作阴闇灰尘烟雾、蚊虻毒蝇及以种种毒蛇蜂蝎，于彼一切树林草木华果泉池皆悉枯涸。一切阿修罗苦困欲死，彼等向我一心归依合掌作礼，以种种华乃至末香，于彼阿修罗所住城邑，向我遥掷而作供养。罗睺罗阿修罗王所掷宝鬘，今我顶上者是也。毗摩质多罗阿修罗王所掷宝鬘，今我右肩者是也。波罗陀阿修罗王所掷宝鬘，在我左肩者是也。跋持毗卢遮那阿修罗王所掷宝鬘，今在我前者是也.”
尔时，魔王波旬从座而起，向佛合掌，恭敬礼拜而作是言：“此诸阿修罗蒙佛恩福，我今亦令诸阿修罗还得具足饶益安乐.”
佛告波旬：“汝今不须作如是言，我已令其充足安乐。我诸阿修罗城邑宫殿，转胜微妙，乐具悉有还复如故。何以故？彼等四大阿修罗王是我亲旧，如是其余所有一切阿修罗等，于我得信敬仰尊重心生希有，今当不久来至于此为听法故.”
魔王波旬复生恶心而作是念：“我是一切欲界之中最胜自在，于诸众生能作苦乐。沙门是人，何能狡猾幻惑异端妖邪多语，敢共我竞而欲与我校量比并？释、梵、四王、摩醯首罗、那罗延天、转轮圣王，一切众生，无能与我校量比并作相违者。今此瞿昙，作幻诳惑一切众生，遍四天下地及虚空一切盈满，皆悉欲见瞿昙故来，今此下贱畜生之类诸阿修罗亦复蒙摄。我今当作魔之境界神通势力游戏所加，更作幻惑恼乱于彼沙门瞿昙，及以降伏诸来会众.”
时，魔波旬观其眷属而说偈言：

“诸魔各作念，　我常降伏怨，
及恼此会众，　并禁阿修罗.”

尔时，世尊而说偈言：

“汝等见我力，　昔于菩提树，
天神为证明，　我修真正法。
随汝所有力，　恣汝当现之，
若能恼我者，　我当作归依.”

尔时，魔王波旬复增第一极重瞋恨，以一切魔力境界神通游戏所加，念于四方最热之风，令其一切诸来大众热风触恼而作降伏。于时，世尊即入摧伏魔力三昧，其三昧力，即于四方复起第一妙香凉风，触其身分皆受快乐。魔王波旬知是事已，复于佛前化大火聚。世尊即于彼处化作清凉大池，水涌上出。魔王见已，复于空中降雨大石。佛即变其所雨之石，悉令化作种种天华而雨其处。魔王波旬及与眷属，复以两手捉佉罗帝山，而欲速疾震动三千大千世界。佛复以此三千地界加作金刚，尚不能动乃至一尘，况能多也！魔王复以瞋怒之力，向阿修罗所住之方，放口嘘气成黑气云，令其城邑宫殿阴闇，使诸阿修罗重复迷惑不能去来。尔时，世尊即复变其所吹气云，令作种种天妙华云，尔时于彼四阿修罗城邑宫殿，复雨种种天华之雨。其华雨中演出百千微妙法门，所谓佛声、法声、僧声，檀那波罗蜜声乃至般若波罗蜜声，三善行声、三归依声、三律仪声、三不护声、三依止声、三种菩提声、三乘声、三修声、三种善根声、越度三界声、三受声、三解脱声、三示现声、四念处声、四正勤声、四如意足声、四不坏信声、四禅声、四梵住声、四摄声、四无碍智声、四无色定三摩跋提声、四圣谛声、五根声、五力声、五支三昧声、五解脱入声、显示六根声、六和敬声、六念声、六通声、七圣财声、七识住声、七觉分声、八圣道声、九次第定声、十圣处声、佛十力声、大慈声、大悲声、因缘生起声、心不可坏声、舍一切恶见声、不忘菩提心声、不退转声、忍声、三昧声、陀罗尼声、授记登祚声、无生忍声、苦行声、十地声、十八不共佛法声、到菩提声、转法轮声、不可坏佛声、舍声、厌声、解脱定声、灭声、成就众生声、摄受正法声、辩才声、无常声、苦声、无我声、空声、无所作声、寂静声、无生声、如声、实际声、入法界声，无众生、无命、无养育、无受者、如如、不生不灭、不常不断、不去不来、不住不行声，大神通变化声、加护三宝种声乃至大般涅槃声，地狱、畜生、饿鬼、人、天苦五阴重担声，数数流转生死与爱别离声，一切有为流转之狱如幻、芭蕉、水月、响声，信、念、精进、忍及智慧、十善业道护持声，出彼流转狱声，于彼华雨出是无量百千种声。彼诸音声，能令无量阿僧祇等阿修罗，于三宝中深得敬信，尊重归依生希有心，渴仰欲见释迦牟尼，及欲听法供奉众僧，极甚惊怖流转生死与爱别离，希望涅槃。
彼诸一切阿修罗等俱发声言：“南无释迦牟尼如来！南无释迦牟尼如来！我等今往见于释迦牟尼如来，礼拜供养故，听法故，及供奉众僧故，为看大集故，为求无上菩提乘故，为退落魔幢故，为建立法幢故，为三宝种不断绝故，为听第一义圣谛法门故，为休息烦恼道苦道故，为断截魔缚故，为枯竭爱河故，为满法海故，为入智海故，为成熟众生海故，为供养诸佛海故，是故我等及诸眷属往诣佛所，不为恶魔于我等中更得自在，我等从今不复重遭如是之苦!”
尔时，牟真邻陀阿修罗王，复作是言：“我今亦与妇妾宫人男女大小，诸阿修罗妇女眷属八万四千，一切皆悉著青衣服青色庄严，青伞、青盖、青幢、青幡、青车、青华、青色摩尼琴瑟箜篌、青宝、青鼓。我今将诸五音作乐歌舞调戏第一庄严，及将眷属而往见佛，恭敬礼拜听受妙法，供奉众僧故往诣佛所.”
尔时，须质多罗阿修罗王复作是言：“我今亦与妇妾宫人男女眷属九十九百千阿修罗妇女，一切皆著黄衣庄严，乃至供奉众僧故往诣佛所.”
尔时，睒婆罗阿修罗王复作是言：“我今亦与妇妾宫人男女眷属百千亿阿修罗妇女，一切皆悉著绀色衣璎珞庄严，乃至供奉众僧往诣佛所.”
尔时，跋持毗卢遮那阿修罗王复作是言：“我今亦与妇妾宫人男女眷属九十九频婆罗阿修罗妇女，一切悉著朱色衣服璎珞庄严，乃至往诣佛所.”
尔时，毗摩质多罗阿修罗王复作是言：“我今亦与妇妾宫人男女眷属九十九恶初矣尼百千阿修罗妇女，一切悉著玻瓈色衣璎珞庄严，乃至往诣佛所.”
尔时，罗睺罗阿修罗王复作是言：“我今亦与夫人婇女男女眷属，及土田主、附庸王并及长者、臣将左右、城邑聚落所有人众，如恒河沙等阿修罗妇女，一切悉著玛瑙色衣璎珞庄严。复持玛瑙色衣，及与幢幡宝盖、金缕真珠、璎珞、摩尼宝珠、香华、涂香及所乘车，皆悉同是玛瑙之色。并以鼓角琴瑟箜篌箫笛伎乐，如是等事皆玛瑙色。相与作乐歌舞戏笑，最胜庄严在于虚空，为欲见佛礼拜供养，及为听法供奉众僧故，往诣佛所.”如前所说，皆悉严备彼诸色相，第一微妙希有未有，昔来未闻如是等大庄严事，从彼阿修罗所居处出住在空中。
尔时，毗摩质多罗阿修罗王，及与眷属五音作乐歌舞戏笑，诣罗睺罗阿修罗王于前而引。
尔时，波罗陀阿修罗王，及与眷属皆大严持，到罗睺罗阿修罗王右厢而引。
尔时，跋持毗卢遮那阿修罗王，并与眷属亦复如是具大庄严，到罗睺罗阿修罗王左厢而引。
尔时，睒婆罗阿修罗王，及与眷属亦悉严持，诣罗睺罗阿修罗王于后而引。
尔时，牟真邻陀阿修罗王，及与眷属亦大严驾，到罗睺罗阿修罗王在上而引。
尔时，须质多罗阿修罗王，及与眷属如是庄严，亦到罗睺罗阿修罗王在下而引。
尔时，于中罗睺罗阿修罗王及与眷属，如是色相以大庄严，五音伎乐一时俱作，歌舞戏笑音声和合而诣佛所。复以两手持种种宝华天鬘涂香，向佛方所遥散奉献，到佉罗帝山上变作大云空中而住。其佉罗帝山牟尼诸仙所依住处，雨种种宝种种华、种种天鬘、种种涂香。
尔时，会中有诸众生作如是念：“欲有何事？是何等力先作此瑞?”
尔时，世尊告慧命耶舍言：“汝等比丘当自正念，系心而住勿得散乱.”世尊复告慧命耶舍：“汝等比丘当以精勤系念而住，勿得散乱！若能精勤系念不散，则能休息烦恼之道及除苦道，能住第一义谛，能满六波罗蜜，不久得成阿耨多罗三藐三菩提。此是诸阿修罗及与一切眷属妓女而今欲来，并作五音妓乐和合而作庄严，为礼拜我供养听法。是故汝等，勿得散乱，系念而住.”
尔时，一切阿修罗及与眷属，寻即来到佉罗帝山，到已即时右绕其山，三匝讫已，将诸眷属诣世尊所。
尔时，罗睺罗阿修罗王，向世尊头面作礼，右绕三匝，于前住立，持梵天髻上光明艳色摩尼宝珠置于佛前，复用种种宝华、末香、幢幡宝盖及以金缕真珠、璎珞，复以种种歌舞作乐而用供养，合掌向佛说偈赞曰：

“心调士中最，　能施一切乐，
法灯常法施，　增长法智慧。
世尊燃法炬，　天人皆悉知，
了达希望法，　安住涅槃道。
唯佛荫诸众，　如盖覆一切，
摧伏诸阴魔，　死魔烦恼魔。
降魔及军众，　并及恶心意，
稽首于世尊，　勇健愍诸有。
是魔极恶心，　常行诸恶事，
此是彼戏笑，　欲得众生苦。
此诸修罗宫，　苦云悉弥覆，
佛即起悲心，　触我诸修罗。
佛为众生故，　修诸苦行讫，
多劫修檀戒，　行忍及智慧。
世尊更不作，　诸余恶行事，
佛以如是事，　足令我得乐。
唯佛精进士，　三界无等双，
离诸烦恼缚，　解脱于三有。
佛仍于众生，　慈悲而常转，
礼佛不动山，　慈心正安住.”

尔时，毗摩质多阿修罗王及与眷属，头面接足礼拜世尊，右绕三匝，佛前住立，即以千斤阎浮檀金置于佛前，复以日爱宝摩尼珠置在佛上，如是种种宝、种种香华乃至种种歌舞伎乐而作供养，合掌恭敬说偈赞曰：

“释梵大自在，　轮王那罗延，
护世及波旬，　悉无如是力。
天龙夜叉等，　人及阿修罗，
亦无如世尊，　慈悲大势力。
唯佛众生最，　如地不瞋喜，
能忍一切恶，　并作恶业者。
等视诸众生，　如母爱其子，
心平于一切，　是故礼佛足。
愿护此一法，　勿使魔更来，
不令彼得胜，　作此恶恼害。
一切恶瞋怒，　及以最极恶，
实语愿说咒，　降伏诸魔军。
如人身无病，　不求诸医师，
如是阿修罗，　无事不想佛。
我今甚欢喜，　来诣于佛所，
愿说清净法，　令到菩提道。
显示诸贤圣，　寂定如虚空，
远离于诸恶，　及离我我所。
速知于实际，　能除诸烦恼，
速断一切缚，　得知最上道.”

尔时，波罗陀阿修罗王及与眷属，顶礼佛足右绕三匝，持众杂色种种宝树，状如波吒罗七宝之树置于佛后，种种宝叶华果、金缕真珠、璎珞、天生宝鬘、天璎衣服、指印环玔、宝盖幢幡、手璎珞、脚璎珞、臂璎珞宝庄严具，于佛头上空中垂下，乃至种种歌舞作乐而供养佛，一心合掌说偈赞曰：

“众生常为彼，　烦恼火所烧，
求乐恒不得，　不遇施乐者，
一切住恶道；唯佛众生药，
安住解脱道，　能救一切苦。
唯佛赏人主，　三有中更无，
愍进智慧水，　众德满如海。
为盲失道者，　安住于正路，
导引诸众生，　住胜涅槃道。
凡夫饥无厌，　唯佛能充饱，
常为烦恼溺，　唯佛能救拔。
遭溺之病苦，　苦逼失其念，
如此苦苦者，　导师为亲救。
恶心众生等，　龙鬼诸罗刹，
见佛得正念，　安住大悲心。
唯佛于三界，　能作救护者，
我等已孤独，　悉为众苦溺。
我等皆一心，　一切乐法住，
愿说最上义，　令我得菩提。
以得于佛眼，　最上诸佛智，
速伏诸魔怨，　愿降正法雨.”

尔时，跋持毗卢遮那阿修罗王将诸眷属，顶礼佛足右绕三匝，于佛右左积阎浮檀金，复以种种宝、种种华、种种末香、宝盖幢幡，及以金缕真珠、璎珞、歌舞作乐，合掌供养说偈赞曰：

“福田福德水，　福种福德牙，
福树福德枝，　福条福德叶，
福华福味果，　最上福味浆，
福色福阴影，　福德子成就，
佛福善坚固，　福勇能伏他，
福色勇健士，　福德不动山，
福华覆盖土，　福药所依身，
福山最上顶，　放福智慧水，
福德海甚深，　福德众生依，
妙福众宝磺，　福味如巨海，
福器盛甘露，　福愿皆盛满，
福商恒将向，　无漏宝国土，
我等众福尽，　是故归依佛！
福德贤宝瓶，　愿愍施我等!”

尔时，复有阿修罗仙，名一切菩提鬘，具有大福、大威德、大智慧、大苦行，以菩提心而作庄严，得五神通离诸尘垢，安住成就一切众生，常化一切阿修罗等堪受彼供，是诸阿修罗无上导师，与九万五千具足五通阿修罗仙，前后围绕来诣佛所顶礼佛足，以真金瓶盛八功德水，置于佛前并献宝杖。复与九万五千眷属各各执持异种宝盖，以奉世尊右绕三匝，合掌向佛说偈赞曰：

“忍辱如大地，　忍水常盈满，
安住于净忍，　宁心无所失。
烦恼渴爱尽，　安处于信财，
佛住慈悲心，　置众菩提道。
说法犹如水，　若闻如是法，
爱乐菩提心，　能成第一义。
大悲愿调伏，　此诸下劣行，
愿受我修罗，　所献众宝物。
三界所有供，　弃舍不求染，
唯佛无烦恼，　堪受世供养。
佛以大菩提，　严三有众生，
愿说第一义，　为得菩提故。
我于拘留孙，　曾闻第一义，
拘那含牟尼，　迦葉佛亦然。
我以自愿力，　应现阿修罗，
为化修罗故，　修行菩提道。
闻法获德藏，　复能转示他，
降魔恶徒党，　炽然正法朋。
于此浊恶世，　难有功德人，
现佛境界事，　是佛妙神力.”
