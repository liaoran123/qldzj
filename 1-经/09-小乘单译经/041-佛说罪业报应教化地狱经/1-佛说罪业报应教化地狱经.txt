
如是我闻。一时佛住王舍城耆阇崛山中。与菩萨摩诃萨及声闻眷属俱。亦与比丘比丘尼优婆塞优婆夷及诸天龙鬼神等。皆悉集会。尔时信相菩萨白佛言。今有地狱饿鬼畜生奴婢。贫富贵贱种类若干。唯愿世尊。具演说法。若有众生闻佛说法。如孩子得母。如病得医。如裸得衣。如闇得灯。世尊说法利益众生亦复如是。

尔时世尊观时已至。见斯菩萨劝请殷勤。即放眉间白毫相光照于世界。地狱休息苦痛安宁。尔时一切受罪众生。寻佛光明来诣佛所。绕佛七匝为佛作礼。劝请世尊。敷演道化。令此众生得蒙解脱。

尔时信相菩萨为诸众生。而作发起。前白佛言。世尊。今有受罪众生。为诸狱卒剉碓斩身。从足斩之。乃至其顶斩之已讫。旋风吹活而复斩之。何罪所致。佛言。以前身时坐斋日杀生。不信三尊不孝父母。屠儿魁脍斩截众生。故获斯罪。

第二复有众生。身体顽痹眉须堕落举身洪烂。鸟栖鹿宿人迹永绝。玷污亲族人不喜见。名为癞病。何罪所致。佛言。以前世时坐不信三尊。不孝父母破坏塔寺。剥脱道人斫射贤圣。伤害师长常无返复。背恩忘义。常行苟且。淫匿所尊不避亲疏。无有羞耻。故获斯罪。

第三复有众生。身体长大聋騃无足宛转腹行。唯食泥土以自活命。为诸小虫之所唼食。常受此苦不可堪处。何罪所致。佛言。以前世时坐为人自用。不信好言善语。不孝父母反戾时君。若为帝王大臣四镇方伯州郡令长里禁督护。恃其威势侵夺民物。无有道理使民苦悴呼嗟而行。故获斯罪。

第四复有众生。两目盲瞎都无所见。或抵树木或陷沟坑。于时死已更复受身。亦复如是。何罪所致。佛言。以前世时坐不信罪福障佛光明。缝鹰眼合笼系众生。皮囊盛头不得所见。故获斯罪。

第五复有众生。蹇吃瘖痖口不能言。若有所说闭目举手乃不言了。何罪所致。佛言。以前世时坐诽谤三尊轻毁圣道。论他好丑求人长短。强诬良善憎嫉贤人。故获斯罪。

第六复有众生。腹大项细不能下食。若有所食变成脓血。何罪所致。佛言。以前世时偷盗僧食。或为大会福食屏处偷啖。吝惜己物但贪他财心常行恶与人毒药气息不通。故获斯罪。

第七复有众生。常为狱卒烧热。铁钉钉入百节骨头。钉之已讫自然火生。焚烧其身悉皆燋烂。何罪所致。佛言。以前世时坐为针灸医师。针人身体不能差病。枉取他物使受苦痛。令他苦恼故获斯罪。

第八复有众生。常在镬汤中为牛头阿傍。以三股铁叉。内著镬中煮之令烂还复吹活而复煮之。何罪所致。佛言。以前世时信邪倒见祠祀鬼神。屠杀众生汤灌搣毛。镬汤煮之。不可限量故获斯罪。

第九复有众生。常在火城中煻煨齐心四门俱开。若欲趣向门即自闭。东西驰走不能自免为火烧尽。何罪所致。佛言。以前世时坐焚烧山泽。火烧鸡子。烧他村陌。烧诸众生身烂皮剥。故获斯罪。

第十复有众生。常在雪山中为寒风所吹皮肉剥裂。求死不得。何罪所致。佛言。以前世时。坐横道作贼剥脱人衣。使冬月之日令他冻死。或复生剥牛羊皮痛不可堪。故获斯罪。

第十一复有众生。常在刀山剑树上。若有所捉即便割伤肢节断坏。何罪所致。佛言。以前世时屠杀为业烹害众生。屠割剥切骨肉分离。头脚星散悬于高格称量而卖。或复生悬众生苦痛难处。故获斯罪。

第十二复有众生。五根不具。何罪所致。佛言。以前世时坐飞鹰走狗弹射禽兽。或断其头或断其足。生搣鸟翼。故获斯罪。

第十三复有众生。挛躄背偻腰臗不遂。脚跛手拘不能操涉。何罪所致。佛言。以前世时坐为人憯克行道安枪。或安射弋罗施张弶阱。陷坠众生伤损非一。故获斯罪。

第十四复有众生。常为狱卒桎梏其身不得免脱。何罪所致。佛言。以前世时。坐网捕众生笼枷锁系而畜。或为帝主令长。贪取民钱财枉系良善。怨酷呼天不得从意。故获斯罪。

第十五复有众生。或癫或狂或痴或騃不别好丑。何罪所致。佛言。以前世时坐耽荒嗜酒无有度量。饮酒醉乱犯三十六失。后得痴身如似醉人。不识尊卑好丑。故获斯罪。

第十六复有众生。其形甚小阴藏甚大。挽之身疲背伏进引。行步坐卧以之为妨。何罪所致。佛言。以前世时坐治生贩卖自誉己物。毁辱他物矫升弄斗捻秤前后。欺诳于人。故获斯罪。

第十七复有众生。男根不具为黄门身不得娶妻。何罪所致。佛言。以前世时坐喜犍象马牛羊猪狗不可称数。令此众生苦痛难忍死而复苏。故获斯罪。

第十八复有众生。从生至老无有儿子孤立独存。何罪所致。佛言。以前世时坐为人暴恶不信罪福。百鸟产乳之时。赍持瓶器顺大水渚。求拾鸿鹄鹦鹉鹅雁诸鸟子卵。担归煮啖。诸鸟失子悲鸣叫裂眼中血出。故获斯罪。

第十九复有众生。少小孤寒无有父母兄弟。为他作使辛苦活命。长大成人横罹殃祸。县官所缚系闭牢狱。无人追饷饥穷困苦无所告及。何罪所致。佛言。以前世时坐喜捕拾雕鹫鹰鹤鶁鹞熊罴虎豹枷锁而畜孤此众生。父母兄弟常恒忧念。悲鸣叫裂哀感人心。不能供食。常苦饥饿骨立皮连求死不得。故获斯罪。

第二十复有众生。其形甚丑身体黑如漆。两耳复青。头颊俱堆胞面平鼻。两眼或黄赤牙齿疏缺。口气腥臭矬短拥肿大腹。凸髋脚复缭戾。偻脊曲肋费衣健食。言语失则行步勒贷恶疮脓血水肿乾消。疥癞痈疽。种种诸恶集在其身。虽亲附人人不在意。若他作罪横罹其殃。永不见佛。永不闻法。永不识僧。何罪所致。佛言。以前世时坐为子不孝父母。为臣不忠其君。为君不敬其下。朋友不以其信。乡党不以其齿。朝廷不以其爵。趣为趣作。心意颠倒无有其度。不信三尊。杀君害师伐国掠民。攻城破坞偷寨过盗。恶业非一。美己恶人。侵凌孤老诬谤贤善。轻慢尊长欺诳下贱。一切罪业悉具犯之。众恶集报故获斯罪。

尔时一切受罪众生。闻佛作如是说。号泣动地泪下如雨而白佛言。唯愿世尊。久住说法化我等辈令得解脱。佛言。若我久住。德薄之人不种善根。谓我常在不念无常。善男子。譬如孩儿母常在侧不生难遭之想。若母去者便生渴仰思恋之心。母方还来乃生欢喜。善男子。我今亦复如是。知诸众生善恶业缘受报好丑。故般涅槃。于时世尊。即于罪众生前而说偈言。

水流不常满　　火盛不久然
日出须臾没　　月满已复缺
尊荣豪贵者　　无常复过是
念当勤精进　　顶礼无上尊

尔时世尊说斯偈已。诸受罪众生白佛言。世尊。作何善行得离斯苦。佛言。当勤孝顺父母敬事师长。归奉三尊。勤行布施持戒忍辱精进禅定智慧慈悲喜舍。怨亲平等同己无二。不欺孤老不轻下贱。护彼如己。汝等若能如是修行。则为已得报佛之恩。永离众苦。说是经已。菩萨摩诃萨即得阿耨多罗三藐三菩提。声闻缘觉即得六通三明具八解脱。有得法眼净者。若有众生得闻是经。不堕三涂八难之处。地狱休息苦痛安宁。信相菩萨白佛言。当何名此经。云何奉持。佛告信相菩萨善男子。此经名为罪业报应教化地狱经。当奉持之。广令流布功德无量。诸天大众闻经欢喜。五体投地作礼奉行。
