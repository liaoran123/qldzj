
常求诸欲境　　不行于善事
云何保形命　　不见死来侵
命根气欲尽　　支节悉分离
众苦与死俱　　此时徒叹恨
两目俱翻上　　死刀随业下
意想并慞惶　　无能相救济
长喘连胸急　　短气喉中干
死王催伺命　　亲属徒相守
诸识皆昏昧　　行入险城中
亲知咸弃舍　　任彼绳牵去
将至琰魔王　　随业而受报
胜因生善道　　恶业堕泥犁
明眼无过慧　　黑闇不过痴
病不越怨家　　大怖无过死
有生皆必死　　造罪苦切身
当勤策三业　　恒修于福智
眷属皆舍去　　财货任他将
但持自善根　　险道充粮食
譬如路傍树　　暂息非久停
车马及妻儿　　不久皆如是
譬如群宿鸟　　夜聚旦随飞
死去别亲知　　乖离亦如是
唯有佛菩提　　是真归仗处
依经我略说　　智者善应思
天阿苏罗药叉等　　来听法者应至心
拥护佛法使长存　　各各勤行世尊教
诸有听徒来至此　　或在地上或居空
常于人世起慈心　　昼夜自身依法住
愿诸世界常安隐　　无边福智益群生
所有罪业并消除　　远离众苦归圆寂
恒用戒香涂莹体　　常持定服以资身
菩提妙华遍庄严　　随所住处常安乐

若苾刍苾刍尼。若邬波索迦邬波斯迦。若见有人将欲命终。身心苦痛。应起慈心。拔济饶益。教使香汤澡浴清净。着新净衣。安详而坐。正念思惟。若病之人。自无力者。余人扶坐。又不能坐。但令病者。右胁着地。合掌至心。面向西方。当病者前。取一净处。唯用牛粪香泥涂地。随心大小。方角为坛。以华布地。烧众名香。四角燃证。于其坛内。悬一彩像。令彼病人。心心相续。观其相好。了了分明。使发菩提心。复为广说三界难居。三涂苦难。非所生处。唯佛菩提。是真归仗。以归依故。必生十方诸佛刹土。与菩萨居。受微妙乐。问病者言。汝今乐生何佛土也。病者答言。我意乐生某佛世界。时说法人。当随病者心之所欲。而为宣说佛土因缘十六观等。犹如西方无量寿国。一一具说。令病者心乐生佛土。为说法已。复教谛观。随何方国。佛身相好。观相好已。复教请佛及诸菩萨。而作是言。稽首如来应正等觉。并诸菩萨摩诃萨。愿哀愍我。拔济饶益。我今奉请为灭众罪。复将弟子。随佛菩萨。生佛国土。第二第三。亦如是说。既教请已。复令病人称彼佛名。十念成就。与受三归。广大忏悔忏悔毕已。复为病人。受菩萨戒。若病人困不能言者。余人代受。及忏悔等。除不至心。然亦罪灭。得菩萨戒。既受戒已。扶彼病人。北首而卧。面向西方。开目闭目。谛想于佛三十二相八十随形好。乃至十方诸佛亦复如是。又为其说四谛因果十二因缘。无明老死。苦空等观。若临命终。看病余人。但为称佛。声声莫绝。然称佛名。随病者心称其名号。勿称余佛。恐病者心而生疑惑。然彼病人命渐欲终。即见化佛及菩萨众。持妙香花。来迎行者。行者见时。便生欢喜。身不苦痛。心不散乱。正见心生。如入禅定。寻即命终。必不退堕地狱傍生饿鬼之苦。乘前教法。犹如壮士屈伸臂顷。即生佛前。若在家邬波索迦邬波斯迦等。若命终后。当取亡者新好衣服及以随身受用之物。可分三分。为其亡者。将施佛陀达磨僧伽。由斯亡者业障转尽。获胜功德福利之益。不应与其死尸着好衣等将以送之。何以故。无利益故。若出家苾刍苾刍尼。及求寂等。所有衣物。及非衣物。如诸律教。余同白衣。若送亡人。至其殡所。可安下风置令侧卧。右胁着地。面向日光。于其上风。当敷高坐。种种庄严。请一苾刍。能读经者。升于法座。为其亡者。读无常经。孝子止哀。勿复啼哭。及以余人。皆悉至心。为彼亡者。烧香散花。供养高座。微妙经典。及散苾刍。然后安坐。合掌恭敬。一心听经。苾刍徐徐应为遍读。若闻经者。各各自观己身无常。不久磨灭。念离世间。入三摩地。读此经已。复更散花。烧香供养。又请苾刍。随诵何咒。咒无虫水满三七遍洒亡者上。复更咒净黄土满三七遍散亡者身。然后随意。或安窣堵波中。或以火焚。或尸陀林乃至土下以此功德因缘力故。令彼亡人。百千万亿俱胝那庾多劫。十恶四重五无间业。谤大乘经。一切业报等障。一时消灭。于诸佛前。获大功德。起智断惑。得六神通及三明智。进入初地。游历十方。供养诸佛。听受正法。渐渐修集无边福慧。毕当证得无上菩提。转正法轮度无央众。趣大圆寂成最正觉。
