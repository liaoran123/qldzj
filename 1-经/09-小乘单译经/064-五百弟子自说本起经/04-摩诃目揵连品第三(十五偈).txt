
吾为仙闲居　　处于林树间
于彼有人来　　求我作沙门
吾除其须发　　为浣其衣服
缝之而染之　　心中自欢喜
彼退在一面　　而结跏趺坐
则得辟支佛　　便飞于虚空
我时即兴愿　　令身得神足
使吾得如是　　大力大神足
用是福德故　　在在所生处
天上及人中　　照耀所造福
于时最后世　　以逮得人身
如值见正觉　　导师无有上
以为作沙门　　于释师子所
则成阿罗汉　　清凉而灭度
所作善甚少　　得安隐无量
我复作不善　　今说且听之
东出罗阅只　　生为尊者子
出舍外游戏　　人家求饮食
即见其父母　　二人共相娱
见之即挝我　　骂詈而逐我
但以正命耳　　其身不施行
堕于黑绳狱　　受苦不可计
其彼余殃故　　于是最后世
诸外异道学　　挝碎身如苇
吾当以是疾　　寿终而灭度
彼所作余殃　　尔乃灭尽耳
是故当悦心　　至孝事父母
用欢悦心故　　人得胜天上
如是拘律尊　　在于比丘众
阿耨达大池　　自说本因缘
