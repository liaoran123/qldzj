
如是我闻：一时，佛住舍卫国祇树给孤独园。
尔时，佛告力提邪子首迦长者言：“我当为汝，说善恶业报差别法门。汝当谛听，善思念之.”
时，首迦言：“唯然！世尊，愿乐欲闻.”
佛告首迦：“一切众生，系属于业，依止于业，随自业转。以是因缘，有上、中、下差别不同。
“或有业，能令众生得短命报；或有业，能令众生得长命报。
“或有业，能令众生得多病报；或有业，能令众生得少病报。
“或有业，能令众生得丑陋报；或有业，能令众生得端正报。
“或有业，能令众生得小威势报；或有业，能令众生得大威势报。
“或有业，能令众生得下族姓报；或有业，能令众生得上族姓报。
“或有业，能令众生得少资生报；或有业，能令众生得多资生报。
“或有业，能令众生得邪智报；或有业，能令众生得正智报。
“或有业，能令众生得地狱报；或有业，能令众生得畜生报；
“或有业，能令众生得饿鬼报；或有业，能令众生得阿修罗报；
“或有业，能令众生得人报；或有业，能令众生得欲界天报；
“或有业，能令众生得色界天报；或有业，能令众生得无色界天报。
“或有业，能令众生得决定报；或有业，能令众生得不定报。
“或有业，能令众生得边地报；或有业，能令众生得中国报。
“或有业，能令众生尽地狱寿；或有业，能令众生半地狱寿；
“或有业，能令众生暂入即出。
“或有业，作而不集；或有业，集而不作；或有业，亦作亦集；或有业，不作不集。
“或有业，能令众生初乐后苦；或有业，能令众生初苦后乐；
“或有业，能令众生初苦后苦；或有业，能令众生初乐后乐。
“或有业，能令众生贫而乐施；或有业，能令众生富而悭贪；
“或有业，能令众生富而能施；或有业，能令众生贫而悭贪。
“或有业，能令众生得身乐而心不乐；或有业，能令众生得心乐而身不乐；
“或有业，能令众生得身心俱乐；或有业，能令众生得身心二俱不乐。
“或有业，能令众生寿命虽尽而业不尽；或有业，能令众生其业虽尽而命不尽。
“或有业，能令众生业命俱尽；
“或有业，能令众生业之与命、二俱不尽，而能断除一切烦恼。
“或有业，能令众生生于恶道，形容殊妙，眼目端严，肤体光泽，人所乐见。
“或有业，能令众生生于恶道，形容丑陋，肤体粗涩，人不喜见。
“或有业，能令众生生于恶道，身口臭秽，诸根残缺。
“或有众生，习行世间十不善业，得外恶报；或有众生，习行世间十种善业，得外胜报。
“若有众生，礼佛塔庙，得十种功德；奉施宝盖，得十种功德；奉施缯幡，得十种功德；奉施钟铃，得十种功德；奉施衣服，得十种功德；奉施器皿，得十种功德；奉施饮食，得十种功德；奉施靴履，得十种功德；奉施香华，得十种功德；奉施灯明，得十种功德；恭敬合掌，得十种功德。
“是名略说诸业差别法门.”

佛告首迦：“有十种业，能令众生得短命报。何等为十？一者，自行杀生。二者，劝他令杀。三者，赞叹杀法。四者，见杀随喜。五者，于所怨憎之人，欲令丧灭。六者，见怨灭已，心生欢喜。七者，坏他胎藏。八者，教人毁坏。九者，建立天寺，屠杀众生。十者，战斗，自作、教人，互相残害。以是十业，得短命报。
“复有十业，能令众生得长命报。何等为十？一者，自不杀生。二者，劝他不杀。三者，赞叹不杀。四者，见他不杀，心生欢喜。五者，见被杀者，方便救免。六者，见死怖者，安慰其心。七者，见恐怖者，施与无畏。八者，见诸患苦，起慈愍心。九者，见诸急难，起大悲心。十者，以诸饮食，惠施众生。以是十业。得长命报。
“复有十业，能令众生得多病报。何等为十？一者，好喜打拍一切众生。二者，劝他令打。三者，赞叹打法。四者，见打欢喜。五者，恼乱父母，令心忧恼。六者，恼乱贤圣。七者，见怨病苦，心大欢喜。八者，见怨病愈，心生不乐。九者，于怨病所，与非治药。十者，宿食因缘未消，而复更啖。以是十业，得多病报。
“复有十业，能令众生得少病报。何等为十？一者，不喜打拍一切众生。二者，劝他人，不令鞭杖。三者，赞叹不鞭打法。四者，见不打者，心生欢喜。五者，供养自己、父母及诸病人。六者，见贤圣有病患者，瞻视供养。七者，见怨病愈，心生欢喜。八者，见病苦者，施与良药，亦劝他施。九者，于病苦众生，起慈愍心。十者，于诸饮食，能自节量。以是十业，得少病报。
“复有十业，能令众生得丑陋报。何等为十？一者，好行忿怒。二者，好怀嫌恨。三者，诳惑于他。四者，恼乱众生。五者，于父母所，无爱敬心。六者，于贤圣所，不生恭敬。七者，侵夺贤圣资生及诸田业。八者，于佛塔庙之所，断灭灯明。九者，见丑陋者，毁訾轻贱。十者，习诸恶行。以是十业，得丑陋报。
“复有十业，能令众生得端正报。何等为十？一者，不嗔。二者，施衣。三者，爱敬父母尊长。四者，尊重贤圣道德。五者，恒常涂饰佛塔精舍。六者，清净泥涂堂宇。七者，平治僧伽蓝地。八者，扫洒佛塔。九者，见丑陋者，不生轻贱，起恭敬心。十者，见端正者，晓悟宿因，知福德感。以是十业，得端正报。
“复有十业，能令众生得少威势报。何等为十？一者，于诸众生，起嫉妒心。二者，见他得利，心生恼热。三者，见他失利，其心欢喜。四者，见他得好名誉，起嫉恶心。五者，若见他失名誉，心大忻悦。六者，退菩提心，毁佛形像。七者，于己父母及贤圣所，无心奉侍。八者，唯劝人修习少威德业。九者，障他修行大威德业。十者，见少威德者，心生轻贱。以是十业，得少威势报。
“复有十业，能令众生得大威势报。何等为十？一者，于诸众生，心无嫉妒。二者，见他得利，心生欢喜。三者，见他失利，起怜愍心。四者，见他得好名誉，心生忻悦。五者，见失名誉，助怀忧恼。六者，发菩提心，造佛形像，奉施宝盖。七者，于己父母及贤圣所，恭敬奉迎。八者，劝人弃舍少威德业。九者，劝人修行大威德业。十者，见无威德，不生轻贱。以是十业，得大威势报。
“复有十业，能令众生得下族姓报。何等为十？一者，不知敬父。二者，不知敬母。三者，不知敬沙门。四者，不知敬婆罗门。五者，于诸师友尊长，而不敬仰。六者，于诸师长，不奉迎供养。七者，见诸尊长，不迎逆请坐。八者，于父母所，不遵教诲。九者，于贤圣所，亦不受教。十者，轻懱下族。以是十业，得下族姓报。
“复有十业，能令众生得上族姓报。何等为十？一者，善知敬父。二者，善知敬母。三者，善知敬沙门。四者，善知敬婆罗门。五者，敬护尊长。六者，奉迎师长。七者，见诸尊长，迎逆请坐。八者，于父母所，敬受教诲。九者，于贤圣所，尊敬受教。十者，不轻下族。以是十业，得上族姓报。
“复有十业，能令众生得少资生报。何等为十？一者，自行偷盗。二者，劝他偷盗。三者，赞叹偷盗。四者，见盗欢喜。五者，于父母所，减撤生业。六者，于贤圣所，侵夺资财。七者，见他得利，心不欢喜。八者，障他得利，为作留难。九者，见他行施，无随喜心。十者，见世饥馑，心不怜愍，而生欢喜。以是十业，得少资生报。
“复有十业，能令众生得多资生报。何等为十？一者，自离偷盗。二者，劝他不盗。三者，赞叹不盗。四者，见他不盗，心生欢喜。五者，于父母所，供奉生业。六者，于诸贤圣尊长，给施所须。七者，见他得利，心生欢喜。八者，见求利者，方便佐助。九者，见乐施者，心生悦欣。十者，若见世饥馑时，心生怜愍。以是十业，得多资生报。
“复有十业，能令众生得邪智报。何等为十？一者，不能咨问智慧大德、沙门及婆罗门。二者，显说恶法。三者，不能受持、修习正法。四者，赞非定法，以为定法。五者，吝法不说。六者，亲近邪智。七者，远离正智。八者，赞叹邪见法行。九者，弃舍正见。十者，若见愚痴恶人，轻贱毁訾。以是十业，得邪智报。
“复有十业，能令众生得正智报。何等为十？一者，善能咨问智慧聪黠沙门及婆罗门。二者，显说善法。三者，闻持弘护正法。四者，见说定法，叹言善哉。五者，乐说真正法要。六者，亲近正智慧人。七者，守摄护持正法。八者，精勤修习多闻。九者，远离邪见恶人。十者，见痴恶人，不生轻贱。以是十业，得正智报。
“复有十业，能令众生得地狱报。何等为十？一者，身行重恶业。二者，口行重恶业。三者，意行重恶业。四者，起于断见。五者，起于常见。六者，起无因见。七者，起无作见。八者，起于无见见。九者，起于边见。十者，不知恩报。以是十业，得地狱报。
“复有十业，能令众生得畜生报。何等为十？一者，身行中恶业。二者，口行中恶业。三者，意行中恶业。四者，从贪烦恼，起诸恶业。五者，从嗔烦恼，起诸恶业。六者，从痴烦恼，起诸恶业。七者，毁骂众生。八者，恼害众生。九者，施不净物。十者，行于邪淫。以是十业，得畜生报。
“复有十业，能令众生得饿鬼报。何等为十？一者，身行轻恶业。二者，口行轻恶业。三者，意行轻恶业。四者，起于多贪。五者，起于恶贪。六者，嫉妒。七者，邪见。八者，悭吝爱著资生，即便命终。九者，病困因饥而亡。十者，恼逼枯渴而死。以是十业，得饿鬼报。
“复有十业，能令众生得阿修罗报。何等为十？一者，身行微恶业。二者，口行微恶业。三者，意行微恶业。四者，憍慢。五者，我慢。六者，增上慢。七者，大慢。八者，邪慢。九者，慢慢。十者，回诸善根，向修罗趣。以是十业，得阿修罗报。
“复有十业，能令众生得人趣报。何等为十？一者，不杀。二者，不盗。三者，不邪淫。四者，不妄语。五者，不绮语。六者，不两舌。七者，不恶口。八者，不贪。九者，不嗔。十者，不邪见。于十善业，缺漏不全，以是十业，得人趣报。
“复有十业，能令众生得欲天报。所谓胜妙具足修行增上十善。
“复有十业，能令众生得色天报。所谓修行有漏十善，与定相应。
“复有四业，能令众生得无色天报。一者，过一切色想灭有对想等，入于空处定。二者，过一切空处定，入识处定。三者，过一切识处定，入无所有处定。四者，过无所有处定，入非想非非想处定。以是四业，得无色天报。
“复有业，能令众生得决定报。若人于佛法僧、及持戒人所，以增上心，殷重布施。以此善业，发愿回向，即得往生。是名决定报业。
“复有业，能令众生得不定报。若业非是增上勇猛心作，更不修习，又不发愿回向受生，是名不定报业。
“复有业，能令众生得边地报。若业于佛法僧、净持戒人及大众所，不生增上勇猛心施。以此善根，愿生边地。以是愿故，即生边地，受净不净报。
“复有业，能令众生得中国报者，若作业时，于佛法僧、清净持戒梵行人边及大众所，起于殷重增上布施。以是善根，决定发愿，求生中国，还得值佛及闻正法，受于上妙清净果报。
“复有业，能令众生尽地狱寿。若有众生造地狱业已，无惭无愧，而不厌离。心无怖畏，反生欢喜。又不忏悔，而复更造、重增恶业，如提婆达多等。以是业故，尽地狱寿。
“复有业，能令众生堕于地狱，至半而夭，不尽其寿。若有众生造地狱业、积集成已，后生怖畏，惭愧厌离，忏悔弃舍，非增上心。以是业故，堕于地狱。后追悔故，地狱半夭，不尽其寿。
“复有业，能令众生堕于地狱，暂入即出。若有众生造地狱业，作已怖畏，起增上信，生惭愧心，厌恶弃舍，殷重忏悔，更不重造。如阿阇世王杀父等罪，暂入地狱，即得解脱.”

于是，世尊即说偈言：
“若人造重罪，作已深自责，忏悔更不造，能拔根本业。

"复有业，作而不集。若有众生，身口意等，造诸恶业，造已怖畏，惭愧远离，深自悔责，更不重造，是名作而不集。
"复有业，集而不作。若有众生，自不作业。以恶心故，劝人行恶，是名集而不作。
"复有业，亦作亦集。若有众生，造诸业已，心无改悔，而复数造，亦劝他人，是名亦作亦集。
"复有业，不作不集。若有众生，自不造业，亦不教他，无记业等，是名不作不集。
"复有业，初乐后苦。若有众生，为人所劝，欢喜行施。施心不坚，后还追悔。以是因缘，生在人间，先虽富乐，后还贫苦，是名先乐后苦。
"复有业，初苦后乐。若有众生，为人劝导，俛仰少施，施已欢喜，心无吝悔。以是因缘，生在人间，初时贫苦，后还富乐，是名初苦后乐。
"复有业，初苦后苦。若有众生，离善知识，无人劝导，乃至不能少行惠施。以是因缘，生在人间，初时贫苦，后亦贫苦。
"复有业，初乐后乐。若有众生，近善知识，劝令行施，便生欢喜，坚修施业。以是因缘，生在人间，初时富乐，后亦富乐。
"复有业，贫而乐施。若有众生，先曾行施，不遇福田，流转生死，在于人道。以不遇福田故，果报微劣，随得随尽。以习施故，虽处贫穷，而乐行施。
"复有业，富而悭贪。若有众生，未曾布施。遇善知识，暂行一施，值良福田。以田胜故，资生具足。先不习故，虽富而悭。
"复有业，富而能施。若有众生，值善知识，多修施业，遇良福田。以是因缘，巨富饶财，而能行施。
"复有业，贫而悭贪。若有众生，离善知识，无人劝导，不能行施。以是因缘，生在贫穷，而复悭贪。
"复有业，能令众生得身乐而心不乐，如有福凡夫。
"复有业，能令众生得心乐而身不乐，如无福罗汉。
"复有业，能令众生得身心俱乐，如有福罗汉。
"复有业，能令众生得身心俱不乐，如无福凡夫。
"复有业，能令众生命尽而业不尽。若有众生，从地狱死，还生地狱。畜生、饿鬼、乃至人天阿修罗等，亦复如是。是名命尽而业不尽。
"复有业，能令众生业尽而命不尽。若有众生，乐尽受苦、苦尽受乐等，是名业尽而命不尽。
"复有业，能令众生业命俱尽。若有众生，从地狱灭，生于畜生及以饿鬼、乃至人天阿修罗等，是名业命俱尽。
"复有业，能令众生业命俱不尽。若有众生，尽诸烦恼，所谓须陀洹、斯陀含、阿那含、阿罗汉等，是名业命俱不尽。
"复有业，能令众生，虽生恶道，形容殊妙，眼目端严，肤体光泽，人所乐见。若有众生，因欲烦恼，起破戒业。以是因缘，虽生恶道，身体鲜洁，毛色姝妍，肤体光泽，人所乐见。
"复有业，能令众生，生于恶道，形容丑陋，肤体粗涩，人不喜见。若有众生，从嗔烦恼，起破戒业。以是因缘，生于恶道，形容丑陋，肤体粗涩，人不喜见。
"复有业，能令众生，生于恶道，身口臭秽，诸根残缺。若有众生，从痴烦恼，起破戒业。以是因缘，生于恶道，身口臭秽，诸根残缺。
“复有十业，能令众生得外恶报。何等为十？若有众生，于十不善业，多修习故，感诸外物，悉不具足。一者，其杀生业故，令诸外报，大地咸卤，药草无力。二者，以盗业故，感外霜雹、螽蝗虫等，令世饥馑。三者，邪淫业故，感恶风雨及诸尘埃。四者，妄语业故，感生外物，皆悉臭秽。五者，两舌业故，感外大地，高下不平，山陵塠阜，株杌丘坑。六者，恶口业故，感生外报，瓦石沙砾，粗涩恶物，不可触近。七者，绮语业故，感生外报，令草木稠林，枝条棘刺。八者，以贪业故，感生外报，令诸苗稼，子实微细。九者，以嗔业故，感生外报，令诸树木，果实苦涩。十者，以邪见业故，感生外报，苗稼不实，收获鲜少。以是十业，得外恶报。
“复有十业，得外胜报。若有众生修十善业，与上相违，当知即获十外胜报。若有众生，恭敬礼拜诸佛塔庙，得十种功德。何等为十？一者，得妙色好声。二者，有所发吐言辞，人皆信伏。三者，堂堂处众无畏。四者，天人世间爱护。五者，具足威势。六者，威势众生，皆来亲附。七者，常得亲近诸佛菩萨。八者，具大福报。九者，命终生天。十者，速证涅槃。是名礼拜诸佛塔庙，得十种功德。
“若有众生，奉施宝盖，得十种功德。何等为十？一者，处世犹如伞盖，覆护众生。二者，身心安隐，离诸热恼。三者，一切世间敬重，无敢轻慢。四者，有大威势。五者，常得亲近诸佛菩萨、大威德者，以为眷属。六者，恒作转轮圣王。七者，劝导恒为上首，修习善业。八者，具大福报。九者，命终生天。十者，速证涅槃。是名奉施宝盖，得十种功德。
“若有众生，奉施缯幡，得十种功德。何等为十？一者，处世犹如宝幢，国王大臣、亲友知识，恭敬供养。二者，豪富自在，具大财宝。三者，善名流布，遍至诸方。四者，形貌端严，寿命长远。五者，常于生处，施行坚固。六者，有大名称。七者，有大威德。八者，生在上族。九者，身坏命终，生于天上。十者，速证涅槃。是名奉施缯幡，得十种功德。
“若有众生，奉施钟铃，得十种功德。何等为十？一者，得梵音声。二者，有大名闻。三者，自识宿命。四者，所有出言，人皆敬受。五者，常有宝盖，以自庄严。六者，有妙璎珞，以为服饰。七者，面貌端严，见者欢喜。八者，具大福报。九者，命终生天。十者，速证涅槃。是名奉施钟铃，得十种功德。
“若有众生，奉施衣服，得十种功德。何等为十？一者，面目端严。二者，肌肤细滑。三者，尘垢不著。四者，生便具足上妙衣服。五者，微妙卧具，覆盖其身。六者，具惭愧服。七者，见者爱敬。八者，具大财宝。九者，命终生天。十者，速证涅槃。是名奉施衣服，得十种功德。
“若有众生，奉施器皿，得十种功德。何等为十？一者，处世如器。二者，得善法津泽。三者，离诸渴爱。四者，若渴思水，流泉涌出。五者，终不生于饿鬼道中。六者，得天妙器。七者，远离恶友。八者，具大福报。九者，命终生天。十者，速证涅槃。是名奉施器皿，得十种功德。
“若有众生，奉施饮食，得十种功德。何等为十？一者，得命。二者，得色。三者，得力。四者，获得安无碍辩。五者，得无所畏。六者，无诸懈怠，为众敬仰。七者，众人爱乐。八者，具大福报。九者，命终生天。十者，速证涅槃。是名奉施饮食，得十种功德。
“若有众生，奉施靴履，得十种功德。何等为十？一者，具足妙乘。二者，足下安平。三者，足趺柔软。四者，远涉轻捷勦健。五者，身无疲极。六者，所行之处，不为荆棘瓦砾、损坏其足。七者，得神通力。八者，具诸给使。九者，命终生天。十者，速证涅槃。是名奉施靴履，得十种功德。
“若有众生，奉施香华，得十种功德。何等为十？一者，处世净妙如花。二者，身无臭秽。三者，福香戒香，遍诸方所。四者，随所生处，鼻根不坏。五者，超胜世间，为众归仰。六者，身常清净香洁。七者，爱乐正法，受持读诵。八者，具大福报。九者，命终生天。十者，速证涅槃。是名奉施香花，得十种功德。
“若有众生，奉施灯明，得十种功德。何等为十？一者，照世如灯。二者，随所生处，肉眼不坏。三者，人中得于天眼。四者，于诸善恶之法，智慧明了。五者，随处除灭大闇。六者，得智慧明。七者，流转世间，常不入于黑闇之处。八者，具大福报。九者，命终生天。十者，速证涅槃。是名奉施灯明，得十种功德。
“若有众生，恭敬合掌，得十种功德。何等为十？一者，得胜福报。二者，生于上族。三者，得胜妙色。四者，得胜妙声。五者，得胜妙盖。六者，得胜妙辩。七者，得胜妙信。八者，得胜妙戒。九者，得胜妙多闻。十者，得胜妙智。是名恭敬合掌，得十种功德.”

尔时，世尊说此法已，首迦长者于如来所，得净信心。
尔时，首迦头面礼佛，作如是言：“我今请佛往舍婆提城、到我父所力提长者家，愿令我父及一切众生，长夜安乐.”
尔时，世尊为利益故，默然受请。
尔时，首迦闻佛所说，心大欢喜，顶礼而退。
