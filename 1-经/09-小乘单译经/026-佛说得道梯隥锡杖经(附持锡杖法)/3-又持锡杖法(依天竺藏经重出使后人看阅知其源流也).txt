
锡杖有二十五事威仪。持锡杖有二十五事者。一者为蛇虫故。二者为年老故。三者为分卫故。四者为出入见佛像不得使头有声。五者不得持杖入众。六者中后不得复杖出。七者不得担着肩上以手悬两头。八者不得横着膝上以悬两头。九者不得手掉前后。十者不得持至舍后。十一者不得复持在三师前后。已杖出不得复杖随。十二者若四人俱行。一人已持。不得复持随。十三者若至檀越家。不得舍杖离身。十四者至人门户时。当三抖擞不出应当更至余家。十五者主人出应当杖着左肘挟之。十六者若至室中。不得使着地。十七者当持自近卧床。十八者当数取拭之。十九者不使头有生。二十者欲行当从沙弥若白衣受。二十一者至病人家宿应得暮杖。二十二者欲远送过去者应得暮杖。二十三者远请行宿应得暮杖。二十四者远迎来者应得暮杖。二十五者常当自近不得指人若画地作字。
