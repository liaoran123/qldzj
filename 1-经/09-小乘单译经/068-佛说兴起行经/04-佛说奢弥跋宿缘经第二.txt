
闻如是。一时佛在阿耨大泉。与大比丘众五百人俱。皆是罗汉。六通神足。唯除一比丘阿难也。是时佛告舍利弗。过去久远九十一劫。是时有王。名曰善说。城名善说所造。有一婆罗门。名延如达。好学广博外学三部。天文图谶。占相艺术。晓七种书。及外道教诫。解了众法。世俗典籍。相有三十。常教学五百豪族童子。复有一婆罗门。名曰梵天。大富饶财。象马七珍。侍使仆从。妇名净音。端正姝妙。容貌第一。性行和调。无嫉妒心。延如达。以梵天为檀越。妇净音供养延如达。饮食衣被。床卧坐具。病瘦医药。有一辟支佛。名曰爱学。往到城内。执衣持钵。行欲乞食。偶至梵天门。时净音见辟支佛。衣服整齐。行步详审。六根寂定。心甚爱乐。即请供养曰。自今已去。衣被饮食。床卧医药。常从我受。当为我故受我请。净音即以浓美饮食。满钵与之。辟支佛。受已执钵升虚。七反回旋。飞还所止。时城内人。见此神足曰。国有是人。我等有福。举国欢喜。供养无厌。净音供养辟支佛。日进待。延如达遂薄。延如达自觉薄已厚彼。便兴妒嫉诽谤之言。此道士。实无戒德。何以故。与此净音作不净行故也。以是故厚供养之。延如达告五百弟子曰。此道士。犯戒无精进行。诸童子各归家宣令曰。此道士。无有净行。与净音通。诸童子曰尔。如师所言。此道士。实有淫欲心。五百童子。受教入城。至巷宣令曰。此道士。有淫欲心。与净音通。国人咸疑。神足如是。有此秽声耶。此声经七年乃断。后辟支佛。现十八变。取于灭度。众人乃知延如达为虚妄辟支佛为清净。佛语舍利弗。汝知尔时延如达不。则我身是。尔时梵天者忧填王是。尔时净音者奢弥跋是。尔时五百童子者今五百罗汉是。佛语舍利弗。我尔时因失供养故。便生妒嫉心。与汝等共诽谤辟支佛。以是因缘。与汝等共入地狱。镬汤见煮。无数千岁。由是余殃。今虽得佛。故与汝等。有奢弥跋之谤也。于是世尊。说先世因缘。偈曰。

我先为梵志　　广学外四部
止于树园中　　教授五百童
有一辟支佛　　清净有神足
见是得供养　　无故横相谤
还语诸童子　　道士不净行
我适说是时　　童子皆欢喜
童子闻是已　　遍行诸里巷
尽向众人说　　道士犯不净
以是因缘故　　经历地狱久
我及汝曹等　　更是无限苦
由是残因缘　　是众五百人
无故被诽谤　　坐此奢弥跋
我今在末世　　成于无上道
无故而诽谤　　坐此奢弥跋
如来成尊佛　　三界之大将
阿耨大池中　　自说本世缘

佛告舍利弗。汝观如来。众漏已尽。诸善普具。慈愍天人。乃至蠕动。皆欲使济度虽有此功德。犹不免于宿缘。况复愚曚未识道者。佛语舍利弗。汝当学是。及诸罗汉。一切众生。皆当学是。佛语舍利弗。汝当护身三口四意三。舍利弗。当学如是。佛说是已。舍利弗。及五百罗汉。阿耨大龙王天龙鬼神干沓和阿须伦迦楼罗甄陀罗摩休勒闻佛所说欢喜受行。
