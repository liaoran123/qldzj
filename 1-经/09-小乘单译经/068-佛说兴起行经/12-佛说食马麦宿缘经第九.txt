
闻如是。一时佛在阿耨大泉。与大比丘众五百人俱。皆是罗汉。六通神足。佛告舍利弗。过去久远世。时佛名毗婆叶如来至真等正觉明行成为善逝世间解无上士道法御天人师号佛世尊。在槃头摩跋城中。与大比丘众十六万八千人俱。王名槃头。与群臣庶民清信士女。以四事供养毗婆叶如来及众终已无乏。尔时城中。有婆罗门。名因提耆利。博达梵志四围典籍。亦知尼揵算术及婆罗门戒。教五百童子。王设会先请佛。佛便默然许之。王还具馔。种种浓美及设床座。氍氀毾[登*毛]办已毕。王执香炉。于座上长跪启曰。今时已到。唯愿屈尊。时毗婆叶佛。见时已至。便敕大众。着衣持钵。当就王请。大众围绕。往诣王宫。就座而坐。王即下食。手自斟酌。种种肴膳。尔时有一比丘。名曰弥勒。时病不行。佛及大众。食已各还。还时皆为诸病比丘请食。过梵志山。见食香美。便兴妒嫉意曰。此髡头沙门。正应食马麦。不应食此甘馔之供。告诸童子。汝等见此髡头道人。食于甘美肴膳不。诸童子曰。尔实见。此等师主。亦应食马麦。佛语舍利弗。汝知尔时山王婆罗门不。则我身是。尔时五百童子者。今五百罗汉是。尔时病比丘弥勒者。则今弥勒菩萨是。佛语舍利弗。我尔时兴妒嫉。意言是辈不应食。甘膳正应食马麦耳。及卿等亦云如是。以是因缘我及卿等。经历地狱无数千岁。今虽成佛。尔时残缘。我及卿等。于毗兰邑。故食马麦九十日。我尔时不言与佛马麦。但言与比丘。以是故。我今得食捣麦仁以卿等加言。当与佛麦故。今日卿等。食着皮麦耳。于是世尊。说宿缘偈言。

我本为梵志　　所学甚广博
教授五百童　　在于树园中
在毗叶佛世　　形骂诸比丘
不应食粳粮　　正应食马麦
汝等童子说　　实如师所道
并及此等师　　亦应食马麦
以是因缘故　　久受地狱苦
尔时残余殃　　亦五百比丘
婆罗门时请　　当会毗兰邑
与卿食马麦　　九十日不减
因缘终不朽　　亦不着虚空
当护三因缘　　莫犯身口意
今我成佛道　　得为三界将
阿耨大泉中　　自说先世缘

佛语舍利弗。汝观如来。众恶已尽。诸善普具。诸天龙神帝王臣民。一切众生。皆欲度之。尚不能得免。宿世余殃。况愚冥未得道者。佛语舍利弗。当学护三因缘。莫犯身口意。舍利弗。当学如是。佛说是已。舍利弗。及五百罗汉。阿耨大龙王八部鬼神。闻佛所说。欢喜受行。
