
尔时，大众之中有七宝莲华，从地化生，白银为茎，黄金为叶，甄叔迦宝以为其台，真珠罗网次第庄严。
尔时，释迦如来即从座起，升花台上，结加趺坐，即现净身。于其身中现五趣身，一一趣身有万八千种形类，一一形类现百千种身，一一身中复有无量恒河沙等身，于四恒河沙等一一身中复现四天下大地微尘等身，于一微尘身中复现三千大千世界微尘等身，于一尘身中复现于十方一一方面各百千亿诸佛世界微尘等数身，乃至虚空法界不思议众生等身。
尔时，如来现如是等身已，告阿难言：“及十方诸来大菩萨摩诃萨，及一切大众诸善男子等，如来今者以正遍知，宣说真实之言。法无言说，如来以妙方便，能以无名相法作名相说。如来本于生死中时，于如是等微尘数不思议形类一切众生中，具足受身；以受身故，一切众生亦曾为如来父母，如来亦曾为一切众生而作父母。为一切父母故，常修难行苦行，难舍能舍，头目髓脑、国城妻子、象马七珍、辇舆车乘、衣服饮食、卧具医药，一切给与；勤修精进、戒、施、多闻、禅定、智慧，乃至具足一切万行，不休不息，心无疲倦。为孝养父母知恩报恩故，今得速成阿耨多罗三藐三菩提。以是故，一切众生能令如来满足本愿故，是以当知，一切众生于佛有重恩。有重恩故，如来不舍众生。以大悲心故，常修习有方便，为一切三界二十五有诸众生中不思己功，修平等慈，常修舍行方便，亦明鉴一切众生空、法空、五阴空。如是不退不没不沈空有，修实相方便故，不舍二乘，修遍学方便。以修如是甚深微妙方便故，得明鉴法相。佛法初终始末非一，然来生昏浊猖狂有三，渴爱所覆，没于苦海，为四倒之所颠倒，于有漏法中妄想所见，无我见我，无常见常，无乐见乐，不净见净，生老病死之所迁灭，念念无常，五盖十缠之所覆蔽，轮回三有具受生死，无有始终譬如循环。是以如来教迹随宜，三藏九部乃至十二部经，分流道化，随信深浅故，说众经典辩缘，使封言者著，自以顿足，已得涅槃。是以如来慈悲本誓，显大方便，运召十方一切有缘。有缘既集，于此大众中，敷演散说此妙经典，垂训千载，流布像法，使一切众生常获大安。
“是故如来垂权运化，应时而生，应时而灭。或于异刹，称卢舍那如来、应供、正遍知、明行足、善逝、世间解、无上士、调御丈夫、天人师、佛、世尊；或升兜率陀天，为诸天师；或从兜率天下，现于阎浮提，现八十年寿。当知如来不可思议，世界不可思议，业报不可思议，众生不可思议，禅定不可思议，龙不可思议。此是佛不可思议，佛欲令一切众生知佛心者，乃至下流钝根众生皆令得知，欲令一切众生能见者即便得见；欲令不得见者，假令对目而不能见，正使声闻、缘觉有天眼通亦不得见。又佛放大光明，下至阿鼻地狱，上至有顶，所应度者皆令得见，不应度者对目不见。有时如来，或时许可，或时默然。当知诸佛世尊不可思议，不可测量，难可得知。汝今云何，能问如来如是甚深微妙难行苦行？汝作是问，真是大悲愍伤众生。闭三恶道，通人天路。阿难善听，吾当为汝，略说孝养父母苦行因缘.”
尔时，世尊告于阿难及诸大菩萨摩诃萨一切大众，而作是言：“乃往过去无量无边阿僧祇劫，尔时有国，号波罗奈。彼中有佛出世，号毗婆尸如来、应供、正遍知、明行足、善逝、世间解、无上士、调御丈夫、天人师、佛、世尊。其佛寿命十二小劫，正法住世二十小劫，像法亦住二十小劫。于像法中，有王出世，号曰罗阇王，波罗奈国王，有二万夫人，大臣有四千人，有五百健象王，主六十小国八百聚落。王有三太子，皆作边小国王。
“尔时，波罗奈大王，聪睿仁贤，常以正法治国，不枉人民。惟王福德力故，风雨时节，五谷丰熟，人民优壤。尔时，波罗奈大王，有一所重大臣，名曰罗睺。罗睺大臣心生恶逆，起四种兵，所谓象兵、车兵、马兵、步兵，伐波罗奈国，断大王命。已杀王竟，复遣四兵往诣边国杀第一太子，次复往收第二太子。其最小弟作边小国王。其小王者，形体姝大，端正殊妙，仁性调善，语常含笑，发言利益不伤人意，常以正法治国，不邪枉人民。国土丰乐，人民炽盛，多饶财宝，家计充盈。国土人民叹美其王称善无量，虚空诸天一切神祇亦皆敬爱。尔时，其王生一太子，字须阇提，聪明慈仁，好喜布施。须阇提太子者，身黄金色，七处平满，人相具足，年始七岁，其父爱念心不暂舍。
“尔时，守宫殿神语大王言：‘大王知不？罗睺大臣，近生恶逆，谋夺国位，杀父王竟，寻起四兵，伺捕二兄已断命根。军马不久当至，大王今者何不逃命去也？’尔时，大王闻是语已，心惊毛竖，身体掉动不能自持，忧恚懊恼，喑嗟烦闷，心肝恼热，宛转躃地，闷绝良久乃苏，微声报虚空中言：‘卿是何人？但闻其声，不见其形。向者所宣，审实尔不？’即报王言：‘我是守宫殿神。以王聪明福德，不枉人民，正法治国，以是之故，先相告语。大王，今者宜时速出。苦恼衰祸，正尔不久。’尔时，大王即入宫中，而自思念：‘我今宜应归投他国。’复自思惟：‘向于邻国而有两道，一道行满足七日乃到他国，一道经由十四日。’即便盛七日道粮，微服寻出。去到城外，而便还入宫中，呼须阇提太子，抱著膝上，目不暂舍，粗复惊起，而复还坐。
“尔时，夫人见其大王不安，其所似恐怖状，即前问言：‘大王，今者似恐怖状。何因缘故，坐不安所，身坌尘土，头发蓬乱，视瞻不均，气息不定，如似失国，恩爱别离，怨家欲至？如是非祥之相，愿见告语。’王言：‘吾所有事，非汝所知。’夫人寻白王言：‘我身与王，二形一体，如似鸟之两翅，身之两足，头之二目。大王今者，云何而言不相关预？’王告夫人：‘汝不知耶？罗睺大臣近生恶逆，杀父王竟，伺捕二兄亦断命根。今者兵马，次来收我，今欲逃命。’即便抱须阇提太子，即出进路。
“尔时，夫人亦随后从去。时王荒错，心意迷乱，误入十四日道。其道险难，无有水草，前行数日粮饷已尽。本意盛一人分粮，行七日道；今者三人共食，误入十四日道数日，粮食已尽，前路犹远。是时，大王及与夫人举声大哭：“怪哉！怪哉！苦哉！苦哉！从生已来，常未曾闻有如是苦，如何今日身自更之？今日穷厄衰祸已至。’举手拍头，尘土自坌，举身投地，自悔责言：‘我等宿世造何恶行，为杀父母、真人罗汉？为谤正法、坏和合僧？为畋猎渔捕、轻秤小斗、劫夺众生？为用招提僧物？如何今日受此祸对，正欲小停惧怨家至，若为怨得必死不疑，正欲前进饥渴所逼，命在呼吸？’
“尔时，大王及与夫人，思是苦已，失声大哭。王悲闷绝，举身躃地，良久醒悟，复自思惟：‘不设方便，三人并命不离此死。我今何不杀于夫人，以活我身并续子命？’作是念已，寻即拔刀欲杀夫人。其子须阇提，见王异相，右手拔刀欲杀其母，前捉王手，语父王言：‘欲作何等？’尔时，父王悲泪满目，微声语子：‘欲杀汝母，取其血肉，以活我身并续汝命。若不杀者，亦当自死。我身今者死活何在，今为子命欲杀汝母。’尔时，须阇提即白父言：‘王若杀母，我亦不食，何处有子啖于母肉？既不啖肉，子俱当死。父王今者，何不杀子济父母命？’王闻子言，即便闷绝，宛转躃地，微声语子：‘子如吾目，何处有人，能自挑目而还食也？吾宁丧命，终不杀子啖其肉也。’
“尔时，须阇提谏父王曰：‘父王今者，若断子命，血肉臭烂，未堪几日。惟愿父母莫杀子身，欲求一愿，愿莫见违。若见违者，非慈父母。’尔时，父王语太子言：‘不逆汝意，欲愿何等，便速说之。’须阇提言：‘父母今者为愍子故，可日日持刀就子身上，割三斤肉分作三分，二分奉上父母，一分还自食之以续身命。’尔时，父母即随子言，割三斤肉分作三分，二分父母，一分自食以支身命，得至前路。二日未至，身肉转尽，身体肢节骨髓相连，余命未断寻便倒地。尔时，父母寻前抱持，举声大哭，复发声言：‘我等无状，横啖汝肉，使汝苦痛。前路犹远未达所在，而汝肉已尽，今者并命聚尸一处。’
“尔时，须阇提微声谏言：‘已啖子肉进路至此，计前里程余有一日。子身今者不能移动，舍命于此。父母今者，莫如凡人并命一处。仰白一言，为怜愍故莫见拒逆，可于身诸节间净刮余肉，用济父母可达所在。’尔时，父母即随其言，于身肢节更取少肉，分作三分，一分与儿，二分自食。食已父母别去，须阇提起立住视父母。父母尔时举声大哭，随路而去。父母去远不见，须阇提太子恋慕父母，目不暂舍，良久躃地。身体新血肉香，于十方面有诸蚊虻，闻血肉香来封身上，遍体唼食，楚毒苦痛不可复言。
“尔时，太子余命未断，发声立誓愿：‘宿世殃恶从是除尽，从今已往更不敢作。今我此身以供养父母，济其所重，愿我父母常得十一余福，卧安觉安，不见恶梦，天护人爱，县官盗贼阴谋消灭，触事吉祥。余身肉血施此诸蚊虻等，皆使饱满，令我来世得成作佛；得成佛时，愿以法食除汝饥渴生死重病。’发是愿时，天地六种震动，日无精光，惊诸禽兽四散驰走，大海波动，须弥山王踊没低昂，乃至忉利诸天亦皆大动。
“时，释提桓因将欲界诸天，下阎浮提，怯怖须阇提太子，化作师子虎狼之属，张目[國+或]眥，咆地大吼，波踊腾踯来欲搏啮。尔时，须阇提见诸禽兽作大威势，微声语言：‘汝欲啖我，随意取食，何为见恐怖耶？’尔时，天王释言：‘我非师子虎狼也，是天帝释，故来试卿。’尔时，太子见天王释欢喜无量。尔时，天王释问太子言：‘汝是难舍能舍，身体血肉供养父母。如是功德，为愿生天，作魔王、梵王、天王、人王、转轮圣王？’须阇提报天王释言：‘我亦不愿生天作魔王、梵王、天王、人王、转轮圣王，欲求无上正真之道，度脱一切众生。’天王释言：‘汝大愚也！阿耨多罗三藐三菩提，久受勤苦然后乃成，汝今云何能受是苦也？’须阇提报天王释言：‘假使热铁轮在我顶上旋，终不以此苦，退于无上道。’天王释言：‘汝惟空言，谁当信汝？’须阇提即立誓愿：‘若我欺诳天王释者，令我身疮始终莫合。若不尔者，令我平复如本，血当反白为乳。’即时身体平复如故，血即反白为乳，身体形容端正倍常，起为天王释头面礼足。尔时，天王释即叹言：‘善哉！善哉！吾不及汝。汝精进勇猛，会得阿耨多罗三藐三菩提不久。若得阿耨多罗三藐三菩提时，愿先度我。’时天王释于虚空中即没不现。
“尔时，王及夫人得到邻国。时彼国王远出奉迎，供给所须称意与之。尔时，大王向彼国王说上事因缘，如吾子身肉孝养父母，其事如是。时彼邻国王闻是语已，感须阇提太子难舍能舍，身体肉血供养父母孝养如是，感其慈孝故，即合四兵还与彼王伐罗睺。尔时，大王即将四兵顺路还归，至须阇提太子别处，即自念言：‘吾子亦当死矣！今当收取身骨还归本国。’举声悲哭，随路求觅。遥见其子，身体平复，端正倍常，即前抱持，悲喜交集，语太子言：‘汝犹活也！’尔时，须阇提具以上事向父母说，父母欢喜共载大象还归本国。以须阇提福德力故伐得本国，即立须阇提太子为王.”
佛告阿难：“尔时父王者，今现我父输头檀是。尔时母者，今现我母摩耶夫人是。尔时须阇提太子者，今则我身释迦如来是。尔时天王释者，阿若憍陈如是.”
说此孝养父母品时，众中有二十亿菩萨，皆得乐说辩才利益一切。复有十二万菩萨，皆得无生法忍。复有十方诸来微尘等数，皆得陀罗尼门。复有恒河沙等微尘数诸声闻、缘觉，舍离二乘心究竟一乘。复有微尘数优婆塞、优婆夷，或得初果乃至二果。复有百千人发阿耨多罗三藐三菩提心。复有诸天龙鬼神、乾闼婆、阿修罗、迦楼罗、紧那罗、摩睺罗伽、人非人等，或发菩提心，乃至声闻、辟支佛心。
佛告阿难：“菩萨如是为一切众生故，难行苦行，孝养父母，身体血肉供养父母，其事如是.”
一切大众，闻佛说法，各得胜利，欢喜作礼，右绕而去。
