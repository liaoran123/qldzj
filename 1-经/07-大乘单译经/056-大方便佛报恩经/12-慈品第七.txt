
尔时，世尊大众围绕，供养恭敬，尊重赞叹。尔时，如来游于无量甚深行处，欲拔众生三有剧苦，欲发五盖并解十缠，欲令一切众生俱得解脱安处无为，即为开示二种福田：一者、有作福田，二者、无作福田。所谓父母及与师长，诸佛、法、僧及诸菩萨。一切众生修供得福，进可成道。
尔时，世尊告舍利弗大弟子等：“诸大智慧，汝等当知。如来不久当取涅槃.”
时，舍利弗闻是语已，身诸肢节痛如针刺，忧愁懊恼，闷绝躃地。以冷水洒面，良久乃苏，即起合掌，以偈叹佛：

“佛者譬甘露，听闻无厌足；
佛当有懈怠，无益于一切。
五道生死海，譬如堕污泥，
爱欲所缠故，无智为世迷。
前世行中正，加施而平等，
故使眉间相，所照无有限。
其眼如月初，彻睹十方国，
能令人心眼，见者大欢喜.”

尔时，舍利弗说如是等百千偈，赞叹如来已，头面礼足，绕百千匝，告诸大众、诸天龙鬼神、人及非人：“诸善男子，世间虚空，怪哉！怪哉！世间虚空，苦哉！苦哉！世间眼灭，痛哉！痛哉！妙宝法桥今当碎坏，无上道树今当摧折，妙宝胜幢今当倾倒，无上佛日没，大涅槃山崩.”一切大众闻是语已，心惊毛竖，即大恐怖。日无精光，诸山崩落，地为大动。
时，舍利弗于大众中，而说偈言：

“我见佛身相，喻如紫金山，
相好众德灭，唯有名独存。
应当勤精进，得出于三界，
选择众善业，涅槃最安乐.”

时，舍利弗说是偈，慰喻诸大众已，现大神力，身升虚空，化作千头宝象。一一象身相蟠结，千头外向。一一象皆有七牙，一一牙上有七浴池，一一浴池有七莲花。于花台上有七化佛，一一化佛皆有侍者舍利弗。一一舍利弗放大光明，普照十方无量恒沙世界，远召有缘。有缘既集，时，舍利弗复现大身满虚空中，大而现小，入地如水，出无门，入无孔，或身下出火，身上出水，踊没虚空，或作千作百乃至无数种种神变已，从虚空下往大众中，广为说法，示教利喜，令无量百千众生发阿耨多罗三藐三菩提心。复有无量百千众生，得须陀洹道乃至阿罗汉果。复有无量百千人，发声闻、辟支佛心。时，舍利弗作如是无量利益已，告于大众而作是言：“我今何心，见于如来入般涅槃?”作是唱已，即升虚空，身中出火即自烧身，取于涅槃。
尔时，大众恋慕舍利弗，目不暂舍，心生恋慕，举声大哭，尘土坌身，日无精光，天地大动。尔时，大众收取舍利起塔供养。尔时，有无量百千大众围绕舍利弗故，心生苦恼，猖狂而行，忘失正念。尔时，如来以慈悲力，化作舍利弗在大众中。尔时，大众见舍利弗，心生欢喜，忧苦即除，因欢喜心故，皆发阿耨多罗三藐三菩提心。
尔时，阿难以如来神力故，观察众心，咸皆有疑，即从座起，整衣服，偏袒右肩，右膝著地，叉手长跪而白佛言：“世尊，舍利弗以何因缘，先如来前而取灭度，令诸大众忧苦如是?”
佛告阿难及诸大众：“舍利弗不但今日先如来前而取灭度，过去世时，亦不能忍见我先取灭度.”
阿难白佛言：“世尊，舍利弗过去世时先取灭度，其事云何?”
佛言：“善听！乃往过去阿僧祇劫，尔时有国，名波罗奈。其波罗奈王，名曰大光明。大光明王，主六十小国八百聚落。其王常怀慈心，布施一切不逆人意。尔时，有一边小国王，常怀恶逆。尔时，大光明王于月日诸斋日，以五百大象载珍宝钱财、衣被饮食，著大市中，及著四城门外，布施一切。时敌国怨家，闻大光明王布施一切不逆人意，有须衣服、饮食、金银珍宝者，恣意自取而去。
“尔时，边小国王闻大光明王布施之德，心生嫉妒，即集诸臣：‘谁能往波罗奈国，乞大光明王头？’诸臣皆无能往者。王复更宣令：‘谁能往波罗奈国乞大光明王头？能去者，偿金千斤。’其中有一婆罗门言：‘我能往乞之！但给我资粮，此国去波罗奈六千余里。’王即给资粮，遣至波罗奈国。时，婆罗门往至波罗奈界上，其地六种震动，惊诸禽兽四散驰走，日光障蔽，月无精光，五星诸宿违失常度，赤黑白虹昼夜常现，流星崩落。于其国中有诸流泉浴池，华果茂盛，常所爱乐者，而皆枯干。时，婆罗门往到波罗奈城，在门外立。时，守门神语守门者言：‘此大恶婆罗门，从远方来，欲乞大光明王头。汝莫听入！’时，婆罗门住在门外，停滞一七不能得前，语守门者：‘我从远来，欲见大王。’时，守门者即入白王：‘有一婆罗门从远方来，今在门外。’王闻是语，即出奉迎，如子见父，前为作礼：‘所从来耶？冒涉途路得无疲倦？’婆罗门言：‘我在他方，闻王功德布施不逆人意，名声远闻，上彻苍天，下彻黄泉，远近歌叹实无虚言，故从远来历涉山川，今欲有所得。’王言：‘我今名为一切之施，有所求索，莫自疑难。’婆罗门言：‘审实尔不？我不用余物，今欲大祠从王乞头。’王闻是已，深自思惟：‘我从无始生死已来，空丧此身未曾为法，空受生死劳我精神。今者此身，深欲为求菩提誓及众生。今不与者，违我本心。若不以此身施者，何缘当得成于阿耨多罗三藐三菩提？’王言：‘大善！须我小自捡校，委付国位夫人、太子，过七日已，当相给与。’
“尔时，大王即入宫中报诸夫人：‘天下恩爱皆当别离，人生有死，事成有败，物生于春，秋冬自枯。’夫人、太子闻是语已，譬如人噎，既不能咽，复不得吐：‘大王，今者何因缘故说如是语？’王言：‘有婆罗门从远方来，欲乞我头，我已许之。’夫人、太子闻是语已，举身投地，举声大哭，自拔头发，裂坏衣裳，而作是言：‘大王，天下所重，莫若己身。云何今日难舍能舍，持用施人？’时，五百大臣语婆罗门言：‘汝用是臭烂脓血头为？’婆罗门言：‘我自乞丐，用问我为？’大臣言：‘卿入我国，我应问卿，卿应答我。’时，婆罗门正欲实答，心怀恐怖，惧畏大臣断其命根。尔时，五百大臣语婆罗门：‘汝莫恐怖！我等今者，施汝无畏。以大王故，贫婆罗门何急用是脓血头为？我等五百人，人作一七宝头，共相贸易并与所须，令汝七世无所乏少。’婆罗门言：‘吾不用也。’时，诸大臣不果所愿，心生苦恼，举声悲哭，白大王言：‘大王，今者何忍便欲舍此国土人民、夫人、太子，为一婆罗门永弃孤背？’王言：‘今为汝等及一切众生故舍身布施。’时，第一大臣闻王语定，必欲舍身与婆罗门，即自思惟：‘我今云何当见大王舍此身命？’作是思惟已，即入静室，以刀自断其命。
“尔时，大王便入后园，唤婆罗门来：‘汝今远来从我乞头，我以慈心怜愍汝故不逆汝意，令我来世得智慧头施于汝等。’作是语已，即起合掌，向十方礼而作是言：‘十方诸佛哀慈怜愍，诸尊菩萨威神护助，令我此事必得成办。’语婆罗门：‘随汝持去。’时，婆罗门言：‘王有力士之力，临时苦痛，脱能变悔，不能忍苦，或能反害于我。王审能尔者，何不以头发自系树枝？’王闻是语，心生慈愍：‘此婆罗门怯而且羸，若当不能断我头者，而失大利。’即随其言，以发自缚著树，语婆罗门：‘汝断我头，还著我手中。我当以手，授与于汝。’时，婆罗门手自捉刀，即前向树。尔时，树神即以手拍婆罗门头，闷绝倒地。尔时，大光明王语树神言：‘汝不助我，反于善法而起留难？’尔时，树神闻是语已，心生苦恼，即唱是言：‘怪哉！苦哉！’于虚空中无云雨血，天地大动，日无精光。时，婆罗门寻断王头，持还本国。尔时，五百太子及诸群臣，即收大光明王余身骨，起塔供养.”
佛告阿难：“尔时第一大臣，闻大光明王以头布施，心不堪忍，寻自舍命者，今舍利弗是。尔时大光明王者，今则我身释迦如来是。菩萨如是修习苦行，誓为众生念诸佛恩，是故超越得成阿耨多罗三藐三菩提。是故，舍利弗闻于如来欲入涅槃，眼不忍见，先取灭度，与本不异，过去世时，不忍见我舍于身命。我于此后园在此一树下，舍转轮王头布施数满一千，况余身分身体手足!”
说是苦行因缘时，有无量百千众生皆发阿耨多罗三藐三菩提心，复有无量百千人得须陀洹道乃至阿罗汉果，复有无量百千人发声闻、辟支佛心，一切大众、诸天龙鬼神、人及非人，闻佛说法，欢喜而去。

复次，摩伽陀国有五百群贼，常断道劫人，枉滥无辜，王路断绝。尔时，摩伽陀王即起四兵而往收捕，送著深山悬崄之处，即取一一贼，挑其两目，刵劓耳鼻。尔时，五百群贼身体苦痛，命在呼吸。
尔时，五百人中有一人，是佛弟子，告诸大众：“我等今者，命不云远，何不至心归命于佛?”
尔时，五百人寻共发声，唱如是言：“南无释迦牟尼佛!”
尔时，如来在耆阇崛山，以慈悲力于游乾陀山，即大风起吹动树林，起栴檀尘满虚空中，风即吹往至彼深山诸群贼所，坌诸贼眼及诸身疮，平复如故。
尔时，诸贼还得两眼，身疮平复，血变为乳，俱发是言：“我等今者，蒙佛重恩，身体安乐。报佛恩者，应当速发阿耨多罗三藐三菩提心.”作是唱已，一切大众异口同音而作是言：“诸未安众生我当安之，诸未解众生我当解之，诸未度者我当度之，未得道者令得涅槃.”

复次，如来慈悲方便神力不可思议。佛在舍卫国，尔时崛山中，有五百人止住其中，断道劫人作诸非法。如来尔时，以方便力化作一人，乘大名象，身著铠仗，带持弓箭，手执鉾鋋，所乘大象皆以七宝而庄校之。其人亦以七宝而自庄严，珠环严具皆出光明，单独一己而入崄路往至崛山。
尔时，山中五百群贼，遥见是人，而相谓言：“我等积年作贼，未见此也.”
尔时，贼主问诸人言：“汝何所见?”
其人答言：“见有一人乘大名象，被服璎珞，并象乘具纯是七宝，放大光明照动天地，随路而来，兼复单独一己。我等若当擒获此人，资生衣食七世无乏.”
尔时，贼主闻是语已，心生欢喜，密共唱令，而作是言：“慎莫斫射，徐徐捉取.”即前后围绕一时而发。时五百人同声唱唤。
尔时，化人以慈悲力愍而哀伤，寻时张弓布箭射之。时五百人，人被一箭，而疮苦痛难可堪忍，即皆躄地，宛转大哭起共拔箭。其箭坚固，非力所堪。
尔时，五百人即怀恐怖：“我等今者，必死不疑。所以者何？而此一人，难为抗对，由来未有.”即共同声，说偈问曰：

“卿是何等人，为是咒术力，
为是龙鬼神，一箭射五百？
苦痛难可陈，我等身归依，
为我出毒箭，随顺不敢违.”

尔时，化人说偈答曰：

“斫疮无过恶，射箭无过怒，
是壮莫能拔，唯从多闻除.”

尔时，化人说是偈已，即复佛身，放大光明遍照十方。一切众生遇斯光者，盲者得睹，瘘者得伸，拘躄者得手足，邪迷者得睹真言。总要而言，诸不称意皆得如愿。
尔时，如来为五百人示教利喜，说种种法。时，五百人闻法欢喜，身疮平复，血反为乳，寻时即发阿耨多罗三藐三菩提心，即共同声，而说偈言：

“我等已发心，广利诸众生，
应当常恭敬，随顺诸佛学。
念佛慈悲力，拔苦身心安，
应当念佛恩，菩萨及善友。
师长及父母，及诸众生类，
怨亲心平等，恩德无有二.”

尔时，虚空中欲界诸天憍尸迦等，雨众天华，作天伎乐，供养如来，异口同音，而说偈言：

“我等先世福，光明甚严饰，
众妙供养具，利益于一切。
世尊甚难遇，妙法亦难闻，
宿植众德本，今遇释中神，
我等念佛恩，亦当发道心！
我今得见佛，所有三业善，
为诸众生故，回向无上道.”

尔时，诸天说是偈已，绕百千匝，头面礼佛，飞空而去。

复次，如来方便慈善根力不可思议。尔时，毗舍离国有一婆罗门，执著邪见，贪著我慢。舍利弗、大目揵连往到其家，说法慰喻而不信受，执著邪论。其家大富，财宝无量。家无有子，一旦崩亡，财贿没官。思惟是已，奉祠诸山及诸树神，过九十日，其妇便觉有娠，月满生男。
其儿端正，人相具足，父母爱念，众人宗敬。至年十二，共诸等侣出外游观，道逢醉象驰犇践踏，即便命终。
父母闻之，举声大哭，自投于地生狂痴心，尘土坌身，自拔头发而作是言：“一何薄命，生亡我珍?”前趣儿所抱持死尸，举声恸哭，绝而复苏，心发狂痴，裸形而行，得睹如来。
如来以慈善根力化作其儿。尔时，父母即前抱持欢喜无量，狂痴即灭，还得本心。如来尔时即为说法，因闻法故，即发阿耨多罗三藐三菩提心。

复次，如来慈善根力不可思议。尔时，琉璃王起四种兵伐舍卫国，得诸释子，穿坑埋之，坑悉齐腋令不动摇。过一七已，如来尔时以慈善根力，即化其地变成浴池。其浴池水具八功德，有妙香花，所谓波头摩花、分陀利花，青黄赤白，大如车轮充满其中，异类众鸟相和悲鸣。
时，诸释子见是事已，心生欢喜，寻发阿耨多罗三藐三菩提心。发菩提心已，时琉璃王即以酒饮五百黑象极令犇醉，脚著铁甲，鼻系利剑，即声恶鼓，放诸群象踏诸释子，身诸肢节皮骨糜碎，狼籍在地。以如来慈悲力故身心安乐，身心安乐故发菩提心，以发菩提心故于诸众生得平等心，心平等故不生嗔恚，心不嗔恚故命终生天，得生天已即以天眼却观本缘，寻相谓言：“我等蒙佛慈恩，得生于天。七宝宫殿、名衣上服、身诸光明、微妙伎乐、一切乐具，皆是如来神力。是故我等发大悲心利益众生，随有佛法所流布处，若城邑聚落、山林树下、宫殿舍宅，有读诵、书写、解说其义，随流布处，称意供给令无乏少。若有刀兵、疾疫、饥馑，我等应当昼夜拥护，心不舍离.”
尔时，诸天发是愿已，身命色力、光明晃耀复倍于常，欢喜踊跃，飞空而去。

复次，如来方便慈善根力不可思议。尔时，琉璃王伐舍卫国，毁害诸释种已，选诸释女，择取端正才能过人各无数伎，取五百人前后围绕，作倡伎乐还归本国，夫人婇女升正殿上，结加趺坐，告大众言：“我今快乐称善无量.”
时，诸释女问琉璃王言：“汝今云何快乐?”
答言：“我得胜怨.”
诸释女言：“汝不得胜！假使汝国一切四兵，不敌于我释种一人。然我释种是佛弟子，不与物诤，令汝得胜。若起恶者，汝前后三四起兵向舍卫国，而常退缩。汝第一往时，我诸释种而作是言：‘此琉璃王，不识恩分，反生恶逆。若我等与彼战者，贤愚不别，皂白不明。我等今者，宜应恐怖令彼退散。’即立誓令：‘今者诸人，齐共射之，令箭莫伤。’即起四兵往逆琉璃，去四十里挽弓射之，箭箭相续，筈筈相拄。时，琉璃王见是事已，即怀恐怖，退还归去。过九十日，复起四兵伐诸释种。尔时，诸释寻共议言：‘琉璃恶人不知惭愧，而复更来欲相危害。’尔时，诸释复立誓限：‘今日诸人，齐共射铠，莫令伤人。’时，诸释种齐共射之，悉令诸人所著铠仗钾钾断坏，裸身而住。时，琉璃王心怀怖惧，即集诸臣而共议言：‘我等今者恐不全济。’中有第一大臣白大王言：‘是诸释种皆佛弟子，持不杀戒，修行慈悲。若不尔者，我等身命久已殒灭。’王言：‘审如是者，更可前进。’尔时，诸释㪘手而住，琉璃军马遂至逼近。诸释种中有一婆罗门，语诸释子：‘今衰祸至，云何俨然？’诸释答言：‘我等今者，不与物诤。若与彼诤，非佛弟子。’时，婆罗门即嫌其言，踊出释前，与琉璃战一箭射七，未久之间伤杀转多，琉璃四兵即还却退。时，诸释种复作是念：‘我等今者，不应与是恶人共为徒党。’即集释众，共摈出是婆罗门种；既摈出已，琉璃四兵坏舍卫国。以是因缘，令汝得胜.”
时，琉璃王即生惭愧，唤旃陀罗，即刵耳鼻，截断手足；断手足已，即以车载弃于冢间。时，诸释女宛转无复手足，悲号酸切，苦毒缠身，余命无几。时，诸释女各称父母兄弟姐妹者，或复称天唤地者，苦切无量。
其中有第一释女告诸女言：“姐妹当知，我曾从佛闻，若有人能于运急之中发于一念念佛至心归命者，即得安隐，各称所愿.”
时，五百释女异口同音至心念佛：“南无释迦牟尼多陀阿伽度阿罗诃三藐三佛陀!”复更唱言：“苦哉！苦哉！痛哉！痛哉！呜呼！婆伽婆！修伽陀!”作是唱时，于虚空中，以如来慈善根力故，起大悲云，雨大悲雨，雨诸女身。既蒙雨已，身体手足还生如故。
诸女欢喜俱唱是言：“如来慈父无上世尊，世间妙药！世间眼目！于三界中，能拔其苦，施与快乐。所以者何？我等今者得脱苦难，我等今者当念佛恩，当念报恩.”
诸女念言：“当以何事而报佛恩？如来身者，金刚之身，常住之身，无饥渴身，微妙色身，悉是具足百千禅定、根、力、觉、道、不可思议三十二相、八十种随形之好，具二庄严住大涅槃，等视众生如罗睺罗，怨亲等观亦不望报。我等今者欲报佛恩，当共出家，修持禁戒，护持正法.”思惟是已，即求衣钵，往诣王园比丘尼精舍求索出家。
时，有六群比丘尼，见诸释女年时幼稚，美色端正：“今云何能舍此难舍而共出家？我等当为说世间五欲快乐，待年限过然后出家，不亦快乎？彼若还俗，必以衣钵奉施我等.”思惟是已，于释女前，即以上事向诸女说。
诸女闻已，心怀苦恼：“此安隐处，云何有大恐怖？如肴膳饮食和以毒药，此比丘尼所说亦复如是。世间五欲多诸过患，我已具知。云何而反赞叹其美，而劝我等还归本家在于五欲?”作是语已，举声大哭，还出僧房。
时，有比丘尼名曰华色，即问诸女：“何为啼哭?”
诸女答言：“不果所愿.”
比丘尼言：“汝愿何等?”
答言：“愿欲出家，不蒙听许.”
时，华色比丘尼问言：“汝欲出家者，我能度汝.”
诸女闻已，心生欢喜，即便随从，度为弟子。
时，诸释女既蒙听许，悲喜交集，而作是言：“和尚当知，我等在家，众苦非一。亲族丧亡，割削耳鼻，截断手足，祸患滋甚.”
尔时，和尚报诸弟子：“汝等辛苦何足言耶？我在家时，荷负众苦，其事众多.”
时，诸释女长跪白师：“愿说在家众苦因缘.”
尔时，华色比丘尼即入三昧，以神通力放大光明，照阎浮提，请召有缘天龙鬼神、人及非人，于大众中即自说言：“我在家时，是舍卫国人，父母嫁我与北方人。彼国风俗，其妇有娠，垂欲产时还父母家。如是次第数年生子，后复有娠。垂产之日，皆乘车马，夫妻相将归父母家。中路有河，其水瀑长。其路旷绝，多诸贼难。既至河已，不能得渡，住宿岸边。于初夜时，我腹卒痛，即便起坐。未久之间，即便娩身生一男儿。岸边草中有大毒蛇，闻新血香即来趣我。未至我所，我夫及奴眠在道中，蛇至奴所寻便螫杀。前至夫所，夫眠不觉亦螫杀夫。我时唱唤：‘蛇来！蛇来！’，唤夫不应，夫奴已死。尔时，毒蛇亦螫牛马。至日出已，其夫身体膖胀烂坏，骨节解散，狼籍在地。忧悲恐怖，闷绝躃地，举声大哭，以手捶胸，自拔头发，尘土坌身，寻复闷绝，举身投骨。如是忧苦，经留数日，独在岸边。其水渐小，荷负小儿以手牵持。其新产者以裙盛之，衔著口中，即前入水。正到河半，反视大儿，见一猛虎犇走驰逐。开口唱唤，口即失裙，婴儿没水，以手探摸而竟不获。其背上者，失手落水，寻复没丧。其岸上者，为虎所食。我见是已，心肝分裂，口吐热血，举声大哭：‘怪哉！怪哉！我今一旦见此祸酷。’即到岸上闷绝躃地。未久之间有大伴至，尔时伴中有一长者，是我父母旧所知识，我即前问父母消息。尔时，长者即答我言：‘汝父母家昨夜失火，所烧荡尽，父母亦丧。’我闻是已，闷绝躃地，良久乃苏。
“未久之间，有五百群贼即坏众伴。尔时，贼主便将我去。作贼妇法，常使守门，若有缓急，为人所逐，须速开门。后于一时，夫与群贼，共行抄劫。尔时，财主王及聚落并力驰逐，即还其家。尔时，其妇在其舍内娩娠生子，夫在门外再三唤已，无人开门。尔时，贼主即作是念：‘今此妇者，欲危害我。’思惟是已，即缘墙入，语其妇言：‘以何事故不开门耶？’妇言：‘以产生故而不及耳！’尔时，贼主见是事已，嗔恚小息，语其妇言：‘人有娠者，便当有子。汝为产故危害于我，用是子为，速往杀之？’尔时，其妇心生怜愍不忍杀之。尔时，贼主寻拔刀斫解断手足，语其妇言：‘汝可还啖。若不食者，当断汝头。’尔时，其妇以恐怖故即还食之，既还食已，嗔恚便息。其夫于后续复劫盗，为王所得，即治其罪。治贼之法，要断其命，合妇生埋。我时身体著妙璎珞，尔时有人贪利璎珞，于后夜时即便开冢，取我璎珞并将我去。复经少时，王家伺官，即伺捉得，以律断之如治贼罪。治贼罪法，即断其命，合妇生埋。埋之不固，于后夜时，多诸虎狼把发冢开食啖死尸，我因此故寻时得出。既得出已，荒错迷闷不知东西，即便驰走。路见多人，即便问言：‘诸人当知我今苦恼，何处能有忘忧除患？’时有长老婆罗门等，以怜愍心即语我言：‘曾闻释迦牟尼佛法之中，多诸安隐，无诸衰恼。’我闻是已，心生欢喜，诣大爱道憍昙弥比丘尼所出家，次第修习即得道果，三明六通，具八解脱。以是因缘，汝等当知，我在家时勤苦如是，以是因缘自致得道.”
时，诸释女闻是语已，心大欢喜，得法眼净。诸会听众，各发所愿，欢喜而去。

尔时，佛姨母憍昙弥比丘尼告一切比丘尼、式叉摩尼、沙弥尼、优婆夷及一切女人，而作是言：“佛法大利！一切功德三种果报，唯有如来佛法海中乃具有之。一切众生皆悉有分，而我等一切女人，如来不听。以一切女人多诸疑惑，执著难舍；以执著故，使诸结业无量缠缚痴爱覆心；覆心重故，爱水所没，不能自出。故以二等智故，懈怠慢惰故，现身不能庄严菩提获得三十二相故，于生死中失转轮圣王所有胜果以十善法摄众生故，亦失无上梵王之位不能为建立正法劝发咨请使一切众生得利乐故，是故如来不听女人乐为弟子。天魔波旬及诸邪见一切外道，长夜恶邪执著邪论，残灭正法，毁佛法僧，是故如来不听女人乐入佛法。我为一切诸女人故，三请如来欲求佛法。如是至三，亦不听许。时我不果所愿，心怀怅恨，忧悲苦恼，即出祇桓，悲泪满目。尔时，阿难即问我言：‘母人何故忧愁如此？’我时即报侍者阿难：‘欲求出家修行佛法，三请如来，如来不许。以是因缘，我忧愁耳！’尔时，阿难即报我言：‘母人莫愁！我当启请如来，使母人得入佛法。’憍昙弥闻是语已，心大欢喜。
“尔时，阿难入白佛言：‘世尊，今欲从佛，启请一愿。’佛言：‘听汝说之。’阿难白佛言：‘憍昙弥，母人者。乳哺养育如来色身，至今得佛，依因母人之所成立。母人于如来有大恩分，如来犹尚听于一切众生入佛法中，况于母人而不听许？’佛告阿难：‘如汝所说，如来非不知母人于如来所有是重恩，但不乐使女人入佛法中。如来若听女人入佛法中者，正法当渐微渐灭于五百岁，是故如来不乐喜听女人入佛法中。’尔时，阿难头面礼佛足，长跪叉手，重白佛言：‘世尊，阿难自念，过去诸佛具四部众，而我释迦如来独不具耶？’佛告阿难：‘若憍昙弥，爱乐佛法发大精进，清净修习八敬之法者，听入佛法。’阿难即时头面礼佛，右绕三匝即便出外，白母人言：‘阿难已劝请如来，得使母人奉持佛法。’憍昙弥闻是语已，心大欢喜，白阿难言：‘善哉！阿难，乃能殷勤劝请如来，得使母人称遂本愿。’阿难具宣如来殷勤之教，母人闻已，悲喜交集：‘而我身者，是无常身，今日乃得贸易宝身。今我命者，念念迁灭，代谢不定，始于今日贸易宝命。今我所有身命财者，众缘所共，无有真主，今日乃得贸易宝财。’我思惟如是功德利故，于阿难所深生恭敬供养之想，白言：‘大德阿难，愿不有虑！如来秘教，当尽奉行，假使丧失身命终不退失。’如来即当宣说微妙八敬之法，难可毁犯。
“尔时，憍昙弥母人，即以大悲熏修其心，普为未来一切女人，重白佛言：‘世尊，若当未来恶世之中，有善女人信乐爱敬于佛法者，唯愿听许，得蒙其例。’佛言：‘善哉！若有女人护持佛法，渐次修学戒、施、多闻及诸善法，在家出家三归、五戒乃至具戒，及诸度、诸助道法，皆悉听许，恣意修习，亦得是三种果报，人、天、泥洹。’时，憍昙弥闻是说已，心生欢喜而白佛言：‘世尊，若是果报，正是佛恩。’佛言：‘莫作是说！如来终不有恩于诸众生，如来终不于诸众生而计有恩。计有恩者，则破如来平等之心。憍昙弥，当知如来于诸众生计有恩无恩者，无有平等。何以故？若有众生毁害于佛，如来不嗔；若有众生以栴檀汁涂如来身，如来不喜。如来普于众生怨亲等观。唯是阿难，非如来也，以阿难故，令诸女人得入佛法。憍昙弥，未来末世，若有比丘尼及诸一切诸善女人，常当至心念阿难恩，称名供养恭敬，尊重赞叹，令不断绝。若不能常，昼夜六时，令心不忘。’”
时，憍昙弥告诸比丘尼及一切诸善女人，而作是言：“我等应当至心归命阿难大师！若有女人欲求安隐吉祥果报，常当于二月八日、八月八日，著净洁衣，至心受持八戒斋法，昼夜六时建大精进。阿难即以大威神力，应声护助，如愿即得.”
时会大众，闻法欢喜，右绕而去。
