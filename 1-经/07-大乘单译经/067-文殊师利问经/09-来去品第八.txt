
尔时文殊师利白佛言。世尊。来者何义。去者何义。佛告文殊师利。来者向义。去者背义。若无向背不来不去。是圣行处。来者痴义。去者不痴义。非痴非不痴。是圣行处。来者有为。去者无为。无有为无无为。是圣行处。来者识义。去者非识义。非识非非识。是圣行处。来者名色义。去者非名色义。非名色非不名色。是圣行处。来者六入义。去者非六入义。非入非非入。是圣行处。乃至忧悲疲极亦如是。

文殊师利。来者我义。去者无我义。非我非无我。无来无去。是圣行处。来者常义。去者非常义。非常非不常。是圣行处。来者断义。去者非断义。非断非不断。是圣行处。来者有义。去者无义。非有非无。是圣行处。文殊师利。来去义如是。佛说此祇夜。

来去义无相　　诸法亦如是
非知非可说　　是名来去义
