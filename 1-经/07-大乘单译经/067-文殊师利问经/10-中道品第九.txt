
尔时文殊师利白佛言。世尊。佛说无二法故。一切声闻缘觉菩萨。并无疑惑悉知中道。乃至凡夫亦能生信。佛告文殊师利。明无明无二。以无二故成无三智。文殊师利。此谓中道具足。真实观诸法。行无行无二。以无二故成无三智。文殊师利。此谓中道具足。真实观诸法。识非识乃至老死非老死无二亦如是。文殊师利。若无明有者是一边。若无明无者是一边。此二边中间无有色不可见。无有处无相无相待无标相。文殊师利。此谓中道行识。乃至老死亦如是。文殊师利。此中道具足。真实观诸法。诸法无二。无二有何义。谓末陀摩(末者莫义陀摩者中义莫着中此谓末陀摩)。何以故。不取常见有见故。是故名末陀摩。佛说此祇夜。

诸法无有二　　亦复无有三
此中道具足　　名为真实道
