
尔时文殊师利白佛言。世尊。云何上出世间戒。无漏不可思议。无处无所著。文殊师利。戒者于彼众生。无我非无我无事无因无教化人。无行无不行无行处。无名无色。无色相无无色相。无寂无不寂。无可取无不可取。无真实无不真实。无身无言无说。无心无世间无非世间。非世法非不世法。不自叹戒不毁他戒。不求他过。不以持戒轻慢他人。不觉戒不思惟戒。无所思惟无所觉故。文殊师利。此谓上出世间圣戒。无漏无生无所著。出三界离一切依。佛说此祇夜。

有出世戒人　　无垢无所有
憍慢及所依　　无明与系缚
如是诸过患　　一切皆无有
无内寂外寂　　亦无内外寂
内外觉亦无　　知者得解脱

文殊师利。是有戒人于佛法。不自观身不着寿命。不着一切生得正行是正住。文殊师利。是谓有戒于佛法。不着世间不依世间。得光明无明闇无所有。无自想无他想不着想。清净戒不此岸不彼岸不中流。无所著无所缚。无罪过无漏。文殊师利。此有戒人于佛法及名色心不执着。常平等饶益。常寂静心无我无我所。是人如所说戒。住无所学无解脱无所作。是得上道是清净戒相。无胜戒无定戒无智慧戒。是圣人性不可得。是佛所叹戒。是空无与我等戒能安圣定。若清净定成修行慧。以慧得智以智得解脱。
