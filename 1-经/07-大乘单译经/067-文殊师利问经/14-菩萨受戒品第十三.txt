
尔时文殊师利白佛言。世尊。若善男子善女人受菩萨所受戒法。当云何。佛告文殊师利。应于佛前至诚礼拜。作如是言。我某甲。愿诸佛忆念我。如诸佛世尊。正知以佛智慧无所著。我当发菩萨心。为利益一切众生令得安乐。发无上道心。如过去未来现在诸菩萨。发无上菩提心。于一切众生如父母兄弟姊妹男女亲友等。为彼解脱得出生死。乃至令发三菩提心。勤起精进。随诸众生所须财法一切施与。以此财法摄受一切众生。渐渐随宜为解脱众生出生死故。乃至令安住无上菩提。我当起精进。我当不放逸如是再三。是名菩萨摩诃萨初发菩提心。文殊师利。此诸菩萨所受所行为化菩萨。不为声闻缘觉。不为凡夫诸不善者。
