
“善男子，菩萨有四障法，应当觉知。何等四？毁谤正法，秘吝惜法，怀增上慢，修无色定。是名为四.”而说颂曰：

“菩提心有四， 说示名障碍，
菩萨应觉知， 应数数远离。
毁诽于正法， 多闻怀吝惜，
增上慢贡高， 不善起禅定。
是故护正法， 闻已广流布，
舍慢无贡高， 远离不禅定。

“善男子，菩萨有四法，所造速疾。何等四？所作以智，不以憍慢；所有善根回向菩提，不趣下乘；一切诸趣不生染著，若生染著，一向专为化于众生；昼夜三时常修三分，灭过恶业，未来不造。是名为四.”而说颂曰：

“所造以智不以慢， 回善上道非下众，
慧者不信于诸有， 发心为利诸众生。
昼日三时夜亦尔， 三分悔过灭先恶，
不造众恶集诸善， 慧者如是集善业。

“善男子，菩萨有四法极好。何等四？不自称举，不轻于他，远离诸恶，舍除诸慢。是名为四.”而说颂曰：

“不自称举不轻他， 所造诸恶悔不作，
不生憍慢及慢慢， 其心端直修善行。

“善男子，菩萨有二法，端直速疾。何等二？若有所问，如实而答；先所见事，无所覆藏。是为二.”而说颂曰：

“如问而演说， 不藏先所见，
宁舍于身命， 终不说妄语。
正直于是法， 是为贤善根，
彼得于质直， 疾觉胜菩提。

“善男子，菩萨有二法，无有谄伪。何等二？虽多获利，不欲叹德；不得利养，不自称举。是为二.”而说颂曰：

“虽多获利养， 不叹示己德，
大智所不欲， 是不谄者得。
设不得利养， 此是我本业，
不欲他有过， 勿令彼业熟。

“善男子，菩萨有二法，不望他报。何等二？我应当利一切众生，非诸众生而利于我；我当觉知而为菩提。是为二.”而说颂曰：

“我应利众生， 我荷担彼等，
我求无为道， 不观望他报。
我不求有为， 我求无为道，
我摄护世间， 不望报得道。

“善男子，菩萨有二法，作于不作。何等二？不知恩者而常供给，于知恩者作于重任。是为二.”而说颂曰：

“不知恩众生， 于彼不望报，
诸阴界入等， 皆为作菩提。

“善男子，菩萨有二法，是所应处。何等二？常值诸佛，亦常值遇菩萨乘者。是为二.”而说颂曰：

“二种所应处， 是处增名称，
得值诸如来， 菩萨所识知。

“善男子，菩萨有二法所不应修。何等二？不与愿行声闻乘者而共同止，不惊畏诸有独处宴默。是为二.”而说颂曰：

“不与修行者， 而共同止住，
不惊畏诸趣， 依止宴寂处。

“善男子，是名初入如来密藏根本句也。菩萨若入是初根本句，是菩萨能成就如来秘密藏法.”
世尊说入如来密藏初句法时，六万众生及天与人发于无上正真道心，十千菩萨得无生法忍，五百比丘不受诸法，永尽诸漏，心得解脱。时此三千大千世界六种震动，大光普照，人天伎乐不鼓自鸣。人、天、阿修罗等，同声三唱作如是言：“其有众生得闻于是如来密藏法，快得善利！若有书写、受持读诵、如说修行，是等众生皆当不失如是如来秘密藏法.”
尔时，无量志庄严王菩萨，闻是如来密藏法已，即作是念：“我今当以何等供具，供养如来、应供、正遍觉?”复作是念：“外物易舍，内事难舍，我今当以自身奉供如来世尊.”即升虚空，而说偈言：

“我今奉独觉， 以自身供养，
以此无上舍， 愿令如导师。
财供二足尊， 此事不为难，
云何为希有？所谓身供养！
我今供无等， 自身奉遍眼，
为世人天供， 如大智师子.”

尔时，无量志庄严王菩萨，即便放身投如来上。当于尔时，以佛神力，未曾有华异华异色，甚为鲜净，极妙端严，散如来上。是菩萨身又不坠地亦不现空。此诸华等至佛身上，即复还踊住虚空中，成大华盖覆四天下。是华盖中，垂悬华贯，出大光明。是光明中现妙莲华，是莲华上有菩萨坐，如无量志庄严王。是菩萨等从华台起，顶礼佛足，同声请言：“唯愿世尊，说如来秘密藏法，无令断绝，及护如来密藏眷属.”
尔时，大德摩诃迦葉，生希有心，叹未曾有，白言：“世尊，是无量志庄严王菩萨，以身庄严供养如来。以身供养于如来已，现是菩萨诸庄严事。世尊，愿令一切诸众生等得于如是庄严之身！愿使如来常寿住世！世尊，我等今者快得大利，乃得见是善大丈夫闻其说法.”
尔时，佛告摩诃迦葉：“汝今见是无量志庄严王菩萨不?”
“已见，世尊.”
“迦葉，是善男子，于恒河沙等佛所，恒得咨请如是如来秘密藏法。贤劫诸佛所，亦当请问如是如来秘密藏法.”
尔时，大德摩诃迦葉，复白佛言：“善哉！世尊，唯愿敷演，说是如来秘密藏法，如此菩萨所启请者.”
尔时，世尊告大迦葉：“汝今善听如来密藏少许法分。何以故？若于一劫演说此法，不可穷尽.”
迦葉白言：“如是，世尊.”尔时，迦葉及诸大众受教而听。
佛言：“迦葉，于意云何？汝谓我行菩萨道时，所舍手足、头目耳鼻、皮肉、骨髓、血及妻子，略说乃至一切财物，处处遍恼于菩萨者，是诸众生不堕地狱、畜生、饿鬼及诸恶趣。何以故？本菩萨时志意净故，及大誓愿净戒聚故，于诸众生大悲纯至及坚忍故，以大慈故，大功德法故，牢强精进定向大乘故，自心净故，大愿丰饶故，不嬉自乐故。其有众生触娆菩萨毁骂之者，菩萨德故不堕恶道。迦葉，我今引喻以明斯义。迦葉，犹如病人，良医授药，而是病人毁骂是药及与良医，先毁已后乃服此药。迦葉，汝意云何？药以骂故不为药耶？病不除耶?”
“不也，世尊，虽复毁骂，不失药势而能除病.”
“如是，迦葉。菩萨如彼药及良医，虽不恭敬种种触恼，然是菩萨纯净志意无有缺减。迦葉，如大宝珠，众德所成，其性纯净除诸瑕秽，若有人天毁骂是宝而不恭敬。迦葉，于意云何？是大宝珠畏毁骂故失宝力耶?”
“不也，世尊.”
佛言：“迦葉，是净宝珠犹彼菩萨志意清净，一切众生虽不恭敬，所有功德无有折减。迦葉，如大油灯，假令人天而毁骂之，以毁骂故便闇冥耶?”
“不也，世尊.”
佛言：“迦葉，菩萨志意纯净如是，虽复触恼不失其性。迦葉，以是事故，当知众生虽有触娆于菩萨者，不堕恶道。何以故？由是菩萨本愿净故所愿皆成.”
尔时，大德摩诃迦葉白言：“世尊，如我解佛所说义趣，若于如来起不善业，是众生等亦复不畏堕于恶道.”
佛言：“如是，迦葉，若有众生于大悲如来，生信敬心解入进趣，若佛现在、若灭度后，若有奉施如来及塔，若幢幡盖、华鬘涂香及与末香，若宝、若衣及诸饮食，随于种种所有诸物，若取、若食、若自取、若教取。迦葉，我说是人无有所犯。迦葉，贫为最苦，不恭敬故，作劫夺故，无畏惧故，不信敬故，不解业故，不虑报故，以贪求故，难调伏故，贪嗔痴故，无惭愧故，凶横恶故。不思如来有大慈悲，不信如来多利众生，取如来塔物乃至一线，若自取、若使人取，我说是人不名少犯，我不说彼不堕恶道。迦葉，若有众生于如来物及佛塔物，若自取、若教人取，如来今者悉知是人、悉见是人当堕恶趣。又以此缘当得断结。何以故？是人心行为佛护故。迦葉，若于如来、若如来塔，生心缘念，乃至起于少许悔心。迦葉，是众生心自当改悔，以缘如来生悔心故，背弃生死一切之罪，结使微缓。迦葉，假有人天坠堕于地，堕大地已还依大地而得起住。如是，迦葉，是众生等于如来所，生不善故堕在恶道，堕恶道已还缘如来速得出离。云何名为缘于如来？于如来所生殷重心.”
尔时，大德迦葉白言：“世尊，是人以是恶贼之心，若能生心缘念如来，尚得大利，况净心者!”
佛言：“迦葉，如汝所言，若有众生起念如来、思忆如来、观缘如来，是等一切悉皆当得涅槃果证.”
大德迦葉白言：“世尊，如我解知佛所说义，宁于如来起不善业，非于外道邪见者所施作供养。何以故？若如来所起不善业当有悔心，究竟必得至于涅槃。随外道见，当堕地狱、饿鬼、畜生.”
佛言：“迦葉，如汝所言。迦葉，设有人天骂赤栴檀，以手打捶速撩弃地。迦葉，于意云何？如是人者有何等香?”
迦葉白言：“而是人者有栴檀香.”
“如是，迦葉。若有众生眼见耳闻及口宣说于如来者，当知是人有解脱香。迦葉，有人执把于粪污已，以诸伎乐一切众华而供养之，如是人者有何等香?”
迦葉白言：“世尊，是人唯有粪秽臭恶.”
“如是，迦葉。其有亲近恭敬供养诸外道者，当知是人亦复如是，有诸见畏、地狱畜生饿鬼等畏。迦葉，若善男子、善女人，信于如来有大慈悲，殷重敬信，除慢不憍，无有贪嗔及与愚痴，意志决定解知业报，质直无谄无有幻伪，于如来所得净信心，诸根无贪无有谄曲，志意不坏净信成就，信佛大悲多利众生，信佛本行，信于如来不舍一切诸众生等，有如是心，有如是意。设乏于食、病药所须，未得道果，未入正位；若得所须，能得道果，入于正位；若其不得，饥渴羸劣，不能修善，不得道果。是人若取如来佛物、衣服、饮食、病药所须，自服食之。迦葉，我不说是有恶道果。迦葉，是名如来秘密藏法，应当密持，善好守护，不应在彼见著者前开示演说，勿令是人重增所见。
“迦葉，云何为解？谓解如来说一切法。云何为缚？迦葉，所言缚者，所谓贪著。云何为解？谓不贪著，不分别二。迦葉，我今不说是无著者名之为犯。何以故？迦葉，羸劣烦恼从虚妄生。迦葉，若其不实，不以生故名之为实。迦葉，我今引喻为示不实妄想事故。迦葉，犹如人天持芥子火吹令增长，渐烧诸物成大火聚。如是，迦葉，愚小凡夫起少不正思惟妄念，坚著诸见随所妄想，随是诸处增长结使。迦葉，若有火聚如须弥山无有所依。迦葉，于意云何？而是火者，为当增长？为当渐灭?”
迦葉白言：“是火当灭，更不增长.”
佛言：“迦葉，不实妄想诸烦恼等，若更不起，若更不著，更不妄想，更不嬉乐，更不分别，此当渐灭而不增长。迦葉，以是事故，应当解知羸劣不实妄想烦恼是不真实。迦葉，犹如有人至毒家舍，竟不服毒，自生惊怖受大苦痛，发声大呼：‘我今遇毒！我今遇毒！’有善良医持不实药，令是病人除不实病，得离众苦。迦葉，于意云何？若是良医持于实药与是人者，是人活不?”
“不也，世尊。是人实不服食于毒，自生毒想，须不实药以疗治之.”
佛言：“如是，迦葉。诸小凡夫为于不实烦恼所恼，是故如来说不实法.”
尔时，迦葉白言：“世尊，如来说法不真实耶?”
佛言：“迦葉，汝所解说，为是真实？为不真实?”
迦葉白言：“我所解说无有真实。何以故？世尊，所有贪欲以不净对，嗔恚、慈对，痴、因缘对。世尊，若不净是实，则不能除不实贪欲，亦非贪欲生不净观。若愚痴是实，起愚痴已非因缘对，亦非因缘能除愚痴。是故，世尊，一切结使及断结法，二俱不实，无物无定无有成就。是故不实诸烦恼等，习近不实，便得除去。世尊，结使无去。何以故？若有除去则为有去，若已有去则便有来。是故，世尊，一切结使无去无来。是故知诸一切有为无来无去，名离烦恼.”
佛言：“迦葉，此如来密藏，说一切法本性清净.”
尔时，大德摩诃迦葉白言：“世尊，是十恶道如佛所说，其性无垢本性净耶?”
佛言：“如是，如是。迦葉，何以故？无有自在而犯于杀，无可亲信而犯于盗，非无主无护而犯邪淫，非为护他而犯妄语，非为调伏而犯恶口，非为破坏外道邪增而犯两舌，无随应器而犯绮语，无粗恶教而犯嗔恚，无有希望增上善根名之为贪，无有将护自在者意少不正言而犯邪见。迦葉，是十恶道若不坚著，我不说彼名之有过。迦葉，是十恶道若不坚著，名为不犯。如是，迦葉，一切烦恼若不坚著，我说无犯。迦葉，诸不著者，名曰离见.”
迦葉白言：“世尊，十恶业道何者最重?”
佛言：“迦葉，是十恶业道，杀及邪见，名为最重。迦葉，随在在处诸恶不善，若不坚住，若不坚执，若不坚著，一切我说名为不犯。迦葉，若少不善，若其坚住、坚执、坚著，一切我说名之为犯。迦葉，五无间罪，若不坚住、坚执、坚著生于见者，我不说彼名曰为犯，况复余小不善业道？迦葉，我不以不善法而得菩提，亦不以善法而得菩提。迦葉，若以不善得于菩提，诸小凡夫亦得菩提。若以善法得菩提者，一切被烧草木丛林应还生长。迦葉，我今问汝，如来云何得于菩提?”
迦葉白言：“佛是法本，世尊是眼，世尊是依，如世尊说当共奉行.”
佛言：“迦葉，解知烦恼从因缘生，名得菩提。迦葉，云何为解知从因缘所生烦恼？解知是无自性起法，是无生法，如是解知名得菩提。迦葉，但假名字名得菩提，而是菩提不以文字言说而得。若无文字，无言无说，无得菩提，是第一义。迦葉，如汝所问，十恶业道何者为重？迦葉，如人有父得缘觉道，子断父命，名杀中重。夺三宝物，名盗中重。若复有人，其母出家得罗汉道，共为不净，是淫中重。若以不实谤毁如来，是妄语中重。若两舌语坏贤圣僧，是两舌中重。若骂圣人，是恶口中重。言说坏乱求法之人，是绮语中重。若五逆初业，是嗔恚中重。若欲劫夺持净戒人物，是贪中重。邪见中重，谓之边见。迦葉，此十恶道，是为最重。迦葉，如来知是十恶业是为最重。
“迦葉，若有一人具是十恶。迦葉，是恶众生，若解知如来说因缘法，是中无有众生、寿命，无人、无丈夫、无我、无年少，无作业者，无受者、起者，无知者、见者，无福伽罗，无生无灭无行，是为尽法，无染无著，无善不善，本性清净，一切诸法本性常净解知信入。迦葉，我不说彼趣向恶道，无恶道果。何以故？迦葉，法无积聚，法无集无恼。迦葉，一切诸法生灭不住，因缘和合而得生起，起已还灭。迦葉，若心生灭，一切结使亦生已灭。若如是解，无犯犯处。迦葉，若犯有住，无有是处。迦葉，如百千岁极大闇室不燃灯明，是极闇室无门窗牖，乃至无有如针鼻孔，日月珠火所有光明无能得入。迦葉，若闇室中燃火灯明，是闇颇能作如是说：‘我百千岁住，今不应去’?”
迦葉白言：“不也，世尊。当燃灯时，是闇已去.”
佛言：“如是，迦葉，百千万劫所造业障，信如来语解知缘法，修观察行，修于定慧，观无我、无命、无人、无丈夫等，我说是人名为无犯、无处、无集。迦葉，以是事故，当知羸劣诸烦恼等，智慧灯照，势不能住。迦葉，是说如来密藏住处无上，大师子吼转净法轮，天人魔梵所不能转。迦葉，若有众生信是如来秘密藏法，如是受持，如是观察，彼当如是大师子吼.”
是时，大德阿难白言：“世尊，是无量志庄严王菩萨，自以其身供养如来，当以何身觉菩提道?”
时，华台中诸菩萨等，问阿难言：“于意云何？可以身觉于菩提耶？阿难，勿作斯观——当以身心觉于菩提!”
阿难报言：“诸善丈夫，若非身心觉于菩提，当用何等而觉菩提?”
诸菩萨言：“大德阿难，身之实性是菩提实性，菩提实性是心实性，心之实性即是一切法之实性；觉是一切诸实性故，名觉菩提.”
时，诸华台所有菩萨，顶礼佛足，说如是言：“世尊，我等若至此大地时，是无量志庄严王菩萨，乃当得成阿耨多罗三藐三菩提.”
是时，阿难白言：“世尊，是诸华台众菩萨等，几时当至于此大地?”
佛告阿难：“是诸菩萨，于下方界分恒河沙等诸佛如来所，咨受请问于是如来秘密藏法，闻已解义.”
阿难白言：“世尊，是无量志庄严王菩萨，几时当成阿耨多罗三藐三菩提?”
佛告阿难：“是贤劫中，千佛已出、当出。阿难，最后如来号名卢志。阿难，卢志如来、应、正遍觉，诸声闻众多先诸佛所有声闻僧。阿难，是卢志如来乃当授是无量志庄严王菩萨无上道记云：‘无量志庄严王菩萨，过九十八劫，当得成佛，号庄严王，亦于是界得无上道。’是庄严王如来，坐此地时，是华台中诸菩萨等尔乃至地，复当闻此如来密藏法。阿难，尔时是庄严王如来世界，名作无量功德庄严。阿难，一切欲界诸天宫殿等，彼庄严王佛国土中，一宝台耳！是娑婆界，尔时当名妙好色土。阿难，庄严王如来寿命百劫。佛灭度后，正法住世满足十劫，纯菩萨僧.”
说是庄严王如来记已，佛土华盖便没不现，无量志庄严王菩萨现佛前住。
是时，阿难白言：“世尊，护持此法令得久住，于阎浮提增广流布，令善丈夫能持如来密藏法者，成满功德，手得是法.”
尔时，世尊告阿难言：“假令四大变易其性，终不令是善丈夫等，不闻是法而取命终。阿难，若有书写、受持读诵，当知是人即是如来所持。阿难，若有人能右手执持恒沙佛界满中七宝，左手复持恒沙世界满中七宝，若昼三时、夜三时持用布施，是人不懈经恒沙劫。阿难，是布施功德，若有书写、受持读诵是经典者，所得功德复过于是！是故，阿难，汝今受持读诵是经，令诸法器普得闻知，是诸人等则为受持如来秘密藏法.”
佛说此经已，无量志庄严王菩萨，大德阿难，大德迦葉，一切大众，天、人、阿修罗等，闻佛所说，皆大欢喜。
