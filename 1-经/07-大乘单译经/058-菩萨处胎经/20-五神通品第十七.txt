
尔时座中有菩萨名曰妙胜。具足六度善权方便。所在教化靡不周遍。处处入众见靡不喜。正观定意为世福田。若善男子善女人遭此菩萨摩诃萨。诸恶除尽普发福庆。思惟平等不二法门。恒以如幻如化如梦法。济渡群生修治佛道无有彼我。尔时妙胜菩萨即从坐起。叉手合掌前白佛言。善哉世尊。五神通菩萨云何得知分别其行。修习何法得神通道。佛告妙胜。谛听谛听善思念之。吾当为汝分别通慧。唯然世尊愿乐欲闻。佛言。妙胜。此欲界中善男子善女人。不须眼通生便彻见一阎浮内众生之类。粗细好丑青黄赤白。城郭屋舍山岩树木。或有善男子善女人。眼能观二天下三天下四天下。不须眼通生便观见。或有善男子善女人。不须眼通耳通清彻。闻一天下男声女声马声车声。所闻声响即能别知。不修耳通一一晓了。或有善男子善女人。不习不学自识宿命。吾从某处来生此间。父姓某母姓某。兄弟姊妹名姓种族尽能别知。或有善男子善女人。不修习神通。知他人心行善行恶。斯趣恶道斯趣善道。此生天上此生人中。此生饿鬼此生地狱此生畜生。此是有缘众生。此是无缘众生。或有善男子善女人身能飞行。周旋往来不修身通。身便能飞无所触碍。履空如地履地如虚。佛告妙胜。此五种人非实神通退法众生。或有善男子善女人修眼圣通。除色断垢念不移易。究竟道门。何谓道门。三空定是。便能得见一千天下二千天下三千大千天下。或有善男子善女人修耳圣通。寂然入定清净闻一天下千天下二千天下三千大千天下。男声女声象声马声车乘钟鼓之声。一一分别知声好恶。此声生天知声生人。知声生饿鬼知声生畜生知声生地狱。知声有缘众生。知声无缘众生。皆悉分别一一晓了。或有善男子善女人清净修道。除去识垢内外无瑕。得意圣通自识宿命。一生二生三生四生。乃至无数阿僧祇劫所从来处。父母兄弟国土清净。悉能识知。或有善男子善女人。修六神通解知法性。强记不忘意止觉道。分别三明定意不乱。便能得知他人心念。一生二生三生四生。乃至无数阿僧祇劫所从来处。皆悉知之。父母兄弟国土清净名姓种族皆悉知之。或有善男子善女人思惟法观。以心持身以身持心。食知止足睡眠觉寤。意想如空于淫怒痴亦不殷勤。计身无我心法清净。意识以定便能举身。一鼓二鼓乃至七鼓渐渐习定。游一天下二天下乃至三千大千刹土。入地如空山河石壁无所挂碍。或有善男子善女人临当成佛。以智慧力除众生垢。坐树王下端坐思惟。自发誓愿吾不成佛不起于坐。如我曩昔坐阎浮树下。三十八日观树思惟。发此誓时感动天地六返震动。弊魔波旬。将诸兵众雨沙砾石雷电震吼。不能令吾动于一毛。何以故。慈润普遍愍众生故得成作佛六通清彻。尔时世尊即说颂曰。

凡夫所得通　　犹如诸飞鸟
有近亦有远　　不离生死道
佛通无碍法　　真实无垢秽
念则到十方　　往反不疲惓
以慈念众生　　得通无挂碍
仙人五通慧　　转退不成就
我通坚固法　　要入涅槃门

尔时世尊与妙胜菩萨说此法时。有百七十亿众生。舍俗五通得六通慧 。
