
尔时世尊即复示现奇特像。变一切菩萨尽作佛身光相具足。皆共异口同音说法。分别无常生生归尽。其德难量互相敬奉。威仪礼节虽说妙法。无有揖让屈伸低仰。各坐七宝极妙高座罗縠帐幔。初一说法度于无数纯男无女。第二说法纯女无男。第三说法纯度正见人。第四说法纯度邪见人。第五说法男女正等。第六说法邪正亦等。当尔之时法法成就。而无吾我道果成熟。诸佛常法法说议说。神足第三。八万四千空行法门。八万四千无想法门。八万四千无愿法门。一一法门有无量义。犹如黠慧之人。身有千头。头有千舌。舌有千义。欲得究尽三法门义。于百千分未获其一。此是诸佛秘要之藏。皆由前身宿学成就。尔时诸佛异口同音。说偈颂曰。

我等本所愿　　今者已果成
金体柔软响　　众相悉具足
欲求无极慧　　毕竟无有疑
善哉三界尊　　最胜无能过
吾昔兜术天　　选择受生处
来降入母胎　　集诸如来等
外无缘众生　　谓吾不成道
因胎化众生　　倍于成佛时
前后所说经　　八十四亿象
象力及人力　　荷载不能胜
令我欢喜子　　强记不漏失
遗法不成道　　流布胎正法
佛行无差别　　平等无若干
唯佛能知佛　　功德多少义
欲得思议佛　　所行奇特事
从劫无数劫　　不能得毫分

尔时诸佛说此颂已。初一说法纯男无女者。即于座上立不退转。信心不可沮坏。尔时释迦牟尼。还摄威神如前无异。即说颂曰。

八正道果证　　无师自然悟
独步三界将　　自得涅槃道
本无一相法　　捷疾辩才义
我今已果获　　无爱无所染
五阴法性本　　不见有善恶
神力拔济苦　　坦然寂灭道
汝等诸会者　　所愿已成办
未得今已得　　快哉此利业
因缘缚着碍　　永除无处所
吾我罗网法　　自然得毁坏
愚惑不见真　　自堕四色缘
未得密谛观　　分别苦相本
如我今成道　　功夫不足言
后佛师子吼　　炽焰恶剑劫
陶冶苦众生　　随色染其素
忍辱受其害　　对至终不报
执心如虚空　　变易不久住
当于尔时世　　五逆苦恼罪
难化不可度　　诸佛所不救
寻为现缘本　　将示无为处
破彼刚强心　　专一得解脱
初说一法教　　无生无起灭
皆趣向佛道　　不令有遗落

尔时世尊说此颂已。男众女众正众邪众。皆得尽信得不退转地。佛复告菩萨摩诃萨。汝等。欲见如来神力化不思议道。法性纯熟无男无女。善权义说受女人身无佛记别。魔释梵王无真实相。汝等。欲知此四众者受别成佛乎。尔时有菩萨名曰无尽意。即从坐起偏露右臂右膝着地。叉手合掌前白佛言。未曾闻如来说法。此四种人得成佛者。今日乃能开演大义。即重白佛。舍身受身即身成佛耶。佛告无尽意。谛听善思念之。今当与汝一一分别过去九十一劫有梵天王。名大辩才。分别古今常乐闲居坐天宫内。今我宁可化此宫女及诸梵天。我得成佛诸天翼从。剃须发着法服。一时成道不亦快乎。作是念已。即于天宫诣昼度树。端坐思惟一意一心。系念在前无他异想。即得成佛三十二大人相八十种随形好。诸天眷属修行比丘正法。得阿罗汉皆是利根。彼天女众有得须陀洹斯陀含阿那含不往还此间。即于彼般涅槃。是谓梵天王不舍身受身现身得成佛道。佛告无尽意菩萨。过去七十六劫有第六天王。典领三千大千世界。名曰害恶。从六天以下自在无阂。在彼天宫经历无数久久思惟。悔本所作谤毁三尊遮截道果。设我受报坠堕三涂不离恶道。我今宁可改心恶行。并此天宫诸天眷属。共修梵行求无上道。进前成佛不亦乐乎。复自思惟。所典境界无量无限天女娱乐乐岂过是。设我成佛与此国界正等无异。渐渐懈慢。复更劫数魔有知识。行登十住说佛功德。出家修道众相具足。魔心开解改心入定。无若干想利根捷疾。即于天宫三明通达。庄严佛土不更受身。便成无上至真等正觉。放大光明普照魔界。莫不眼见见魔成佛。有三亿天子心自生念。谓魔幻化非真实佛。尽退还宫。十六亿天子皆来影附。承事供养如佛无异。寻于坐上皆成四果。是为害恶大天王。不舍身受身而成佛道。佛复告无尽意菩萨。过去六十一劫东方有释天子。修天眼净心乐禅定。常欲求出家进向佛道。彼诸天法有衰瑞应不久命终。诸天翼从转转减少。贪着睡眠身体尘垢。花自萎枯。不乐宝座。所食不甘。即出到后园中沐浴澡洗。今我天身眼能彻视。何方有佛当往礼省恭奉供养受佛禁戒。即以此身得成佛道。作是念已端坐思惟。以天眼视上方有佛。名无量空行。世界名清净。今现在说法初中竟善。即以神力如人屈伸臂顷。到彼佛所头面礼足在一面立。即以此偈赞叹佛德。

光相照十方　　降伏众魔怨
为说道径路　　断疑永无惑
梵行清净人　　皆蒙最胜行
随类说真法　　不违本行法
我为诸天主　　欲修清净道
唯佛垂愍念　　得至安隐处

尔时世尊即告释曰。善哉善哉。发心广大欲得拔济众生之苦。未得者得。未获者获。未成者欲令成就。欲令盲者见明。聋者闻声。偻者得申。无手足者令得手足。汝还本宫坐道树下。分别众行聚法散法。释闻语已即前礼佛。于彼不见还至天宫。诸天眷属皆来归附功德转盛。衰耗之相永灭无余。端坐摄身心意不动。得成无上至真等正觉。所将天女九十三亿成四道果证。是谓天帝释不舍身受身而成佛道。佛告无尽意菩萨。过去五十四亿恒河沙劫。有世界名曰火焰。佛名无欲如来应供正遍知明行足善逝世间解无上士调御丈夫天人师佛世尊。说法度人善修梵行。四审谛法施惠一切。彼土人民悉受女身。解了无常苦空非身。分别受入无诸烦恼厌患身苦。齐同一愿发大弘誓。着无畏铠欲度众生。净佛国土蠲除秽恶。立志坚固乐不退转。时有七十万二千亿女。在大旷野非人行处。齐同一行解空无相无愿之法。一日一时三等通达。即成佛道众相具足。存亡自在以小受大以大入小。即于彼日度阿僧祇无量众生。于无余涅槃化度众生。是谓不舍身受身而成佛道。尔时世尊欲重宣此义。而说颂曰。

法性如大海　　不记有是非
凡夫贤圣人　　平等无高下
唯在心垢灭　　取证如反掌
道成王三界　　阐扬师子吼
分别本无法　　无有男女行
今在五浊世　　现有受身分
断灭计常者　　障阂经劫数

尔时世尊说此偈时。八万四千亿众生立志坚固。皆愿成佛不经后身。
