
尔时世尊。观察众生心识所念。欲知如来所经历处。曾生金翅鸟中受龙子教诫。所度无量不可称计。齐是更有余愿闻其意。佛知众生心中所念。将欲示现本所造行身口意法。诸族姓子族姓女。听我所说。昔有天帝释。去世已来经无数劫天福自然。于三千大千诸释之中最尊第一。罗睺罗阿修罗王。生女端正。具足女法六十四能。行步进止不失仪则。面如桃花色。口出言气如优钵莲花香。身作牛头栴檀香。不长不短不白不黑。不肥不瘦具足女法。时释提桓因内自思惟。我今此宫天女众多。颜貌端正诸天中胜。然不如彼阿须伦女。今我宁可集诸兵众与彼共斗。可得彼女给我使令。作是念已即召诸天论说斗事。诸天白帝释。诸天斗战必不如彼。权 可遣执乐神等。手执琉璃九十九弦琴及一弦琴。歌叹我天受福。快乐无量功德。诸天称善此语可从。即敕执乐天子般遮翼等。严办乐具即于天上忽然不现。如有力士屈伸臂顷。已至阿须伦王婆呵前立。弹琴出声作如是颂。

我是天帝释　　绝妙弹琴师
歌曲音相和　　清净声极妙
如我彼天乐　　无有忧畏想
念则衣食至　　七宝甘露珍
金银床玉机　　转关身回旋
视乐无厌足　　天中尊第一
今遣我等来　　欲说无诤行
并献甘露食　　求欲作婚姻
我主彼宫殿　　琦珍不可量
天女为眷属　　非千万亿数
知婆呵有女　　应与我给使
若不见与者　　正尔兵众征
须伦闻此语　　嗔恚极炽盛
小物兴大意　　乃欲有所为
我虽无甘露　　豫以自充饱
亦有大兵众　　足得相距逆

尔时般遮翼等。闻此语已即还。以此语具向天帝释说。时婆呵阿须伦王。即敕左右促集兵众。吾有所伐正尔令办各勿有疑。即以此偈向所敕说。

豪贵天帝释　　遣使般遮翼
歌颂出五音　　求我为婚姻
及彼未集兵　　我宜先集众
往攻不用力　　万得不一失

时彼阿须伦臣佐。闻此教已即集四兵。往诣须弥山腹。坏曲脚天宫。次坏风天宫。次坏马天宫。次坏庄严天宫。时有天子名曰大力。诣释提桓因所。天王。当知阿须伦婆呵集诸兵众。已坏四门天子。天王。今欲如何。时天帝释忆本所诵。口说颂曰。

诸佛威神力　　救护我今厄
忍慧破恚怒　　解脱安隐处
昔我无睡眠　　昨日忽眠寐
此睡非吉祥　　须伦侵我境

尔时天帝释忆佛功德。须伦兵众渐渐却退。从四门后园。入池水中藕茎糸孔中藏。时释提桓因即敕大臣。汝速集兵众。吾欲逐阿须伦兵众。尔时帝释诸臣受天王教。即集天众从四门求觅。但见刀铠弓箭在地。不见须伦众。转转前进直入阿须伦宫殿。见婆呵阿须伦女数千万众。不见阿须伦身。将诸女众归诣忉利天宫。时诸阿须伦等。求哀归命向释提桓因。我等愚惑。不知佛弟子神力巍巍如是。我等先祖信奉如来。闻佛有戒不取他物。今天王释。将我眷属尽填天宫。非佛弟子所行法则。帝释闻之怅然不乐。须伦此语。证我犯不与取戒。我宁当奉禁不犯偷盗。即还诸女。尔时阿须伦王。即以最所敬女奉天帝释。天帝释。即以美甘露与须伦。须伦与天和合共修行善。不杀不盗不淫不欺不饮酒不香花脂粉非时不食。奉持如来三归依法。吾昔所行无数生中作转轮圣王。无数生中作天帝释。无数生中作梵天王。奉持贤圣八关斋法度难救厄。设四天下满中火焰譬如劫烧。一心归命称如来名。持八关斋法投身入火焰不能烧。若满中水水不能溺。八关斋者诸佛父母。
