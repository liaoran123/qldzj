
尔时座中有菩萨名曰法印。闻如来说六大众生受五阴形。分别内外解了空无。内心生疑。识为乱想非真实法。何者是人。云何是人。人从何生。佛告法印菩萨。善哉善哉。汝所问者。皆是诸佛威神所接。所以者何。过去无数阿僧祇恒河沙诸佛。及当来无数阿僧祇恒河沙诸佛。分别人本假号名字不可思议。非彼二乘罗汉辟支所能筹量。汝今谛听谛听善思念之。吾当与汝具分别说。犹如此娑呵世界阎浮提出众生种。此事不然。何以故。非真实性故非人种。东弗于逮亦非人种。北郁单曰亦非人种。西拘耶尼亦非人种。除无量寿佛及阿閦佛国。除庄严刹土虚空际佛。除我今日诸坐菩萨余诸尽非人种。何以故。从本已来乃至成佛于其中间。初不为恶此是人种。犹如有人修身口业于不修者。是谓人种。受三依法于不受者。是谓人种。奉持五戒于不奉者。是谓人种。修行十善于不行者。是谓人种。向须陀洹于不向者。是谓人种。得须陀洹于不得者。是谓人种。向斯陀含于不向者。是谓人种。得斯陀含于不得者。是谓人种。向阿那含于不向者。是谓人种。得阿那含于不得者。是谓人种。向阿罗汉于不向者。是谓人种。得阿罗汉于不得者。是谓人种。向辟支佛于不向者。是谓人种。得辟支佛于不得者。是谓人种。向佛道者于不向者。是谓人种。得佛道者于不得者。是谓人种。故号人尊如来应供正遍知明行足善逝世间解无上士调御丈夫天人师佛世尊。是谓人种。佛告法印菩萨如今善听。过去诸佛于现在未来。是谓人种。现在于未来。是谓人种。未来于过去现在。是谓人种。于三世法。现在于过去未来。最为第一。何以故。如来于现在中能行过去未来法。何以故。胜过去已灭未来未至法性自然。非过去能灭现在未来。非未来能灭过去现在。尔时世尊即说颂曰。

过去等正觉　　遗教度众生
分别人根本　　上中下微妙
现在最胜佛　　明过知未来
除灭前后结　　独照如日明
苦行众生等　　两足及四足
为说甘露法　　充满除众想
诸天十善行　　从一二十二
上天下非天　　功德之差降
如来众相具　　行善无瑕秽
积德如安明　　清净行无垢
若人生诽谤　　言佛非真道
死入阿鼻狱　　诸佛不能救
口气腥臊臭　　支节烦恼热
恶念遂炽盛　　斯由诽谤罪
行善修功德　　识神向善处
如人入池洗　　清净无尘垢
罗汉辟支佛　　断灭永不生
不念吾我身　　去离五道苦
佛本所行法　　得诸佛印可
今得为人尊　　故号天中天

世尊说此颂已。语法印菩萨。是谓人种。尔时法印菩萨即从座起偏露右臂右膝着地。叉手合掌前白佛言。善哉世尊。快说斯义。我等众会。于如来所则非人种。云何示现得为人种。佛告法印菩萨。解知诸法空无所有。无彼无此不见彼此者。是谓人种。观察法性无去来今。解知法性空寂无二。是谓人种。于四道果有成就者无成就者。不见有一亦不见二。是谓人种。于众相法。不见庄严亦不见不庄严。解了空寂非一非二。是谓人种。佛国清净除欲怒痴。亦不见净亦不见不净二事虚空。是谓人种。分别道性三十七品。有成有败。不见俗界有人无人。是谓人种。发意弘誓不自为己。安处众生住在无畏。不见有住不见无住二事平等。是谓人种。分别禅定心无染着。执意如空无能移动。亦不见定亦不见不定。是谓人种。众生邪见导示善处。以八正法洗除心垢。亦不见正亦不见不正。是谓人种。于四部众比丘比丘尼优婆塞优婆夷。道心坚固无所恋着。不见戒行有犯不犯。是谓人种。如是法印于如来法。则为饶益利益众生。于佛有反复修诸功德不唐捐弃。尔时座上百七十亿众生。皆发无上正真道意。修于人种不退转行。
