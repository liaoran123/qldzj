
尔时座中有菩萨。名曰常笑。六通玄鉴德力自在辩才无畏。尽生死分四无所著所说信用。解诸法空。如化如梦如热时焰。如赤叶在水。愚兽谓肉水尽不获。如山中响。解了诸法不起不灭。欲断一切众生狐疑。即从坐起偏露右臂右膝着地。叉手合掌前白佛言。唯然世尊。有少疑滞。若见听者乃敢宣白。如来大圣神智无碍。前知过去因缘系缚众行集聚。后明未来成败所趣因缘合散。善恶行业发心不同。今闻如来胎化众生行有差别。有对无对有报无报。有黑白行无黑白行。复有众生。从初发意经历劫数不得成就。或有众生朝发道心即得成佛。愿乐欲闻唯世尊说。尔时世尊告常笑菩萨。汝所问义。皆是如来威神所感。欲成就诸法。不断前后如来实性。何以故。如来法性不可获持。亦非罗汉辟支佛所知。尔时世尊。即以神力出广长舌。舌相光明照东方无极阿僧祇佛刹土。使五道众生见光明者。寻光来至到如来所。尔时世尊。复以眉间出白毫相光明。上照八十四亿恒河沙刹土众生。至如来所。尔时世尊即告常笑菩萨。而说颂曰。

三十一音响　　业报有清白
四十八尘垢　　天行五十五
菩萨七宝发　　发起众生心
四种道果树　　心识定不乱
鲜智无福人　　口业获报多
于食知止足　　行步威仪法
等心愍一切　　乃称菩萨道
三有五浊世　　颠倒着魔界
破坏善业根　　如影不相离
根性有利钝　　进退念不定
发愿度众生　　功德充足满
十力成就身　　世俗有为法
思惟难可量　　一灭一复生
如火焚山林　　心念然炽法
广及阿僧祇　　身被僧那铠
勇猛伏难化　　人身诸毛孔
六十有四万　　慧能辩分别
诸毛行报业　　阎浮提利人
受形极丑陋　　孔孔毛毛生
疏漏不密致　　如来金刚身
孔毛三十七　　密致不疏漏
不为火所烧　　魔及魔天等
沙门婆罗门　　梵天及释众
神力鬼神等　　欲断佛毛发
此事终不能　　虚空为地界
日月可堕落　　欲断佛毛发
此事终不然　　此是俗法业
非是无为相　　受行报业果
众相各不同　　佛身金刚体
外相业报行　　亦是世俗报
去离无为远　　佛相真实法
终不露现外　　欲知佛内相
神足感动是

尔时世尊说此颂已。告常笑菩萨。缘报缘缘报。至道无碍报。三宝真性报。行趣涅槃报。世俗无著报。一向究竟报。是谓菩萨摩诃萨最第一义。无染无著不可获持。不着欲界亦不离欲界。过有当有现有。非过有非当有非现有报。无生无灭。菩萨摩诃萨从百千劫通达不障碍。令等分众生解空本报。口业成就音响通达。或有菩萨摩诃萨一时之顷。能令三千大千刹土即为水界。犹如得禅比丘观无量水界。水性之虫鼋鮀龟鳖无所触娆。积劫功勋不败不朽。是谓菩萨摩诃萨入水界三昧。或有众生见菩萨入定谓为是水。或持瓦石草木投水入定菩萨心如虚空。不觉有触娆者。是谓菩萨摩诃萨入水界之力。或有菩萨摩诃萨禅定摄意入火界三昧。令此三千大千刹土烔然为火。愚惑众生谓为菩萨遭火劫烧。奔驰四方不离火光清净无热。是谓菩萨摩诃萨入火光三昧。三昧威神难可测度。亦非罗汉辟支佛所能寻究。复有菩萨摩诃萨入五分法身难动定意。亦使三千大千刹土。蜎飞蠕动之类下至蚁虫。以威神接不遭烦恼七日安隐。后寿终时皆生天上。如我今日在在说法处处现化。其有睹见如来神德。诸尘垢尽随愿所生。或生他方诸佛刹土。是为菩萨摩诃萨五分法身定意所感。复次菩萨摩诃萨入不动师子奋迅三昧。能令三千大千刹土六反震动。其中众生咸悉归。修清净行。披惭愧衣除去憍慢。引致众生至八正道。去吾我想七十七心。尘累染垢一时除尽是谓菩萨摩诃萨奋迅无畏之所感动。复次菩萨摩诃萨入散身定意。分别识聚为从何来去至何所。一一分别空无寂然。前后中间无有端绪。是谓菩萨摩诃萨入散身定意之所感动。复次菩萨摩诃萨入忍顶三昧。能令此身作无手脚虫遍满三千大千刹土。众生见者不能名字。谓为肉聚。其取食者味若甘露。悉能充饱众生饥渴。是谓菩萨摩诃萨入忍顶三昧之所感动。或有菩萨摩诃萨以三昧力。令此三千大千刹土山河石壁。化为甘露状如石蜜食无厌足。令彼众生四使重病永除无余。众生发愿愿乐欲生无尽世界。是谓菩萨摩诃萨神力之所感动。复次菩萨摩诃萨入独步三昧。使此三千大千世界一切众生。见菩萨行举足下足。其遇菩萨见行步者。能制罪人不入地狱饿鬼畜生。皆由菩萨身口意净。发愿济度要至究竟终不退还。是谓菩萨摩诃萨无量善福心愿所感。复次菩萨摩诃萨以神通定入乐法三昧。令此三千大千世界诸众生类。皆来归趣到菩萨所求请出家。修无上梵行发意齐同。剃除须发被着法服。如诸佛常法威仪禁戒教授法。则能一时在明慧地。明慧地者。八住菩萨之所行法。非是二乘所能修习。是谓菩萨摩诃萨神力所感。复次菩萨摩诃萨以佛大慈入无碍定。令此三千大千刹土群萌之类。与作父母兄弟朋友种族知识。无财与财给施所须。乃至国财妻子象马。金银珍宝车磲玛瑙白珠琥珀水精琉璃碧石杂珍。衣被饮食床褥卧具病瘦医药。香花芬熏皆令充足。于中教化各令满足。发起众生在乐法之地。云何乐法之地。导引彼众应须陀洹道。与说真要断三见法。应斯陀含者。与说七生久久成道。应阿那含者。与说善法无五阴覆蔽。应阿罗汉者。与说涅槃受证无疑。应菩萨道者。与说六度顶忍之法发意进趣。向佛道者。与说究竟净一切智。修治佛土教化众生。从一佛国至一佛国。供养礼事诸佛世尊得六神通。眼能彻视耳能彻听。自识宿命知他人心。身能飞行诸尘垢尽。不复狐疑于佛法众。是谓菩萨摩诃萨入乐法三昧神力所感。复次菩萨摩诃萨入金刚三昧。能令三千大千刹土。变为七宝赒穷济乏。求浆与浆求食与食。即便与说悭贪之果。夫人贪着死入恶道饿鬼畜生。贫穷裸跣衣不盖形为人所憎。或为奴婢为人走使。或堕畜生荷负重担。或时菩萨为说生天不淫之行。淫为秽恶死入恶道。刀山剑树火车炉炭。铁嘴地狱。黑绳地狱。沸屎地狱。冰山碓臼受苦无量。或入莲花优钵狱中。风吹火炙骨节分离。菩萨于中与说无常。身非久居琢石见火。雷电过日幻化非一。何为受苦精神腐烂求出无期。如是菩萨为说真要。令受罪人尽得拔苦至无苦地。是谓菩萨摩诃萨以佛大慈三昧定意之所感动。尔时世尊即说颂曰。

众生欲出离　　三界五道阂
精进不懈怠　　安住无为道
如人起屋舍　　非材木得成
要先修治地　　次立墙壁柱
佛道如大空　　不由一行成
执志要坚固　　放心无恋慕
过佛如恒沙　　来者不可尽
或有次第成　　亦有超越者
我今悟未悟　　令至八正道
闻辄不再受　　此法由谁造
昔吾舍身想　　劫数不以难
无师而自觉　　得为一切导
导师出现世　　非缘不降神
要度未度者　　示现无为城

尔时世尊说此颂时。五十六亿恒河沙众生 妄 断想尽。不复愿乐在俗家业。同 时发愿求无上道。
