
尔时执金刚秘密主。白佛言。世尊所说三三昧耶。云何说此法为三三昧耶。如是言已。世尊告执金刚秘密主言。善哉善哉秘密主。汝问吾如是义。秘密主。汝当谛听善思念之。吾今演说。金刚手言。如是世尊愿乐欲闻。佛言。有三种法相续。除障相应生名三三昧耶。云何彼法相续生。所谓初心不观自性。从此发慧。如实智生。离无尽分别网。是名第二心。菩提。无分别正等觉句。秘密主。彼如实见已。观察无尽众生界。悲自在转。无缘观。菩提心生。所谓离一切戏论。安置众生。皆令住于无相菩提。是名三三昧耶句。

复次秘密主　　有三三昧耶
最初正觉心　　第二名为法
彼心相续生　　所谓和合僧
此三三昧耶　　诸佛导师说
若住此三等　　修行菩提行
诸导门上首　　为利诸众生
当得成菩提　　三身自在轮

秘密主。三藐三佛陀。安立教故。以一身加持。所谓初变化身。复次秘密主。次于一身示现三种。所谓佛法僧。复次秘密主。从此成立说三种乘。广作佛事。现般涅槃。成熟众生。秘密主。观彼诸真言门修菩提行诸菩萨。若解三等。于真言法则而作成就。彼不着一切妄执。无能为障碍者。除不乐欲。懈怠。无利谈话。不生信心。积集资财者。复应不作二事。谓饮诸酒。及寝床上。
