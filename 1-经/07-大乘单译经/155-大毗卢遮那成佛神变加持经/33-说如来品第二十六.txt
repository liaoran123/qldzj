
尔时。执金刚秘密主。白世尊言。

云何为如来　　云何人中尊
云何名菩萨　　云何为正觉
导师大牟尼　　愿断我所疑
菩萨大名称　　弃舍疑虑心
当修摩诃衍　　行王无有上

尔时。薄伽梵毗卢遮那。观察诸大会众。告执金刚秘密主言。善哉善哉金刚手。能问吾如是义。秘密主汝当谛听善思念之。吾今演说摩诃衍道。颂曰。

菩提虚空相　　离一切分别
乐求彼菩提　　名菩提萨埵
成就十地等　　自在善通达
诸法空如幻　　知此一切同
解诸世间趣　　故名为正觉
法如虚空相　　无二惟一相
成佛十智力　　故号三菩提
唯慧害无明　　自性离言说
自证之智慧　　故说名如来
