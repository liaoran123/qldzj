
尔时毗卢遮那世尊。告执金刚秘密主言。秘密主。若入大觉世尊大智灌顶地。自见住于三三昧耶句。秘密主。入薄伽梵大智灌顶。即以陀罗尼形。示现佛事。尔时大觉世尊。随住一切诸众生前。施作佛事。演说三三昧耶句。佛言秘密主观我语轮境界。广长遍至无量世界清净门。如其本性。表示随类法界门。令一切众生皆得欢喜。亦如今者释迦牟尼世尊。流遍无尽虚空界。于诸刹土勤作佛事。秘密主。非诸有情能知世尊是语轮相。流出正觉妙音庄严璎珞。从胎藏生佛之影像。随众生性欲。令发欢喜。尔时世尊。于无量世界海门。遍法界。殷勤劝发成就菩提。出生普贤菩萨行愿。于此妙华布地胎藏庄严世界。种性海中。受生。以种种性清净门。净除佛刹。现菩提场。而住佛事。次复志求三藐三菩提句。以知心无量故。知身无量。知身无量故。知智无量。知智无量故。即知众生无量。知众生无量故。即知虚空界无量。秘密主。由心无量故。得四种无量。得已。成最正觉。具十智力。降伏四魔。以无所畏而师子吼。佛说偈言。

勤勇此一切　　无上觉者句
于百门学处　　诸佛所说心
