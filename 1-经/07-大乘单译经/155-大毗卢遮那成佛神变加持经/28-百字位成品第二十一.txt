
尔时执金刚秘密主。得未曾有。而说偈言。

佛说真言救世者　　能生一切诸真言
摩诃牟尼云何知　　谁能知此从何处
谁生如是诸真言　　生者为谁惟演说
大勤勇士说中上　　如此一切愿开示

尔时薄伽梵　　法自在牟尼
圆满普周遍　　悉遍诸世界
一切智慧者　　大日尊告言
善哉摩诃萨　　大德金刚手
吾当一切说　　微密最希有
诸佛之秘要　　外道不能知
若悲生漫荼　　得大乘灌顶
调柔具善行　　常悲利他者
有缘观菩提　　常所不能见
彼能有知此　　内心之大我
随其自心位　　导师所住处
八叶从意生　　莲华极严丽
圆满月轮中　　无垢犹净镜
于彼常安住　　真言救世尊
金色具光焰　　住三昧害毒
如日难可观　　诸众生亦然
常恒于内外　　普周遍加持
以如是慧眼　　了知意明镜
真言者慧眼　　观是圆镜故
当见自形色　　寂然正觉相
身生身影像　　意从意所生
常出生清净　　种种自作业
次于彼光现　　圆照如电焰
真言者能作　　一切诸佛事
若见成清净　　闻等亦复然
如意所思念　　能作诸事业

复次秘密主。真言门修菩萨行诸菩萨。如是自身影像生起。无有殊胜过三菩提。如眼耳鼻舌身意等。四大种摄持集聚。彼如是自性空。唯有名字所执。犹如虚空。无所执着等于影像。彼如来成正觉。互相缘起无有间绝。若从缘生。彼即如影像生。是故诸本尊即我。我即本尊。互相发起。身所生身。尊形像生。秘密主观是法缘通达慧。通达慧缘法。彼等递为作业。无住性空。秘密主。云何从意生。意能生影像。秘密主。譬如若白若黄若赤。作意者作时染着意生。彼同类。如是身转。秘密主。又如内观意中漫荼罗。疗治热病。彼众生热病。即时除愈。无有疑惑。非漫荼罗异意。非意异漫荼罗。何以故。彼漫荼罗一相故。秘密主。又如幻者幻作男子。而彼男子又复作化。秘密主。于意云何。彼何者为胜。时金刚手白佛言。世尊此二人者。无相异也。何以故。世尊非实生故。是二男子本性空故。等同于幻。如是秘密主。意生众事及意所生。如是俱空。无二无别。
