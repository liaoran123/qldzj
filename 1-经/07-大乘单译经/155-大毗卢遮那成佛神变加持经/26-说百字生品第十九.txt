
尔时毗卢遮那世尊。观察诸大会众。说不空教随乐欲。成就一切真言自在。真言之王。真言导师。大威德者。安住三三昧耶。圆满三法故。以妙音声。告大力金刚手言。勤勇士一心。谛听诸真言真言导师。即时住于智生三昧。而说出生种种巧智。百光遍照真言曰。

南么三曼多勃驮喃(一)暗。

佛告金刚手　　此一切真言
真王救世者　　成就大威德
即是正等觉　　法自在牟尼
破诸无智暗　　如日轮普现
是我之自体　　大牟尼加持
利益众生故　　应化作神变
乃至令一切　　随思愿生起
悉能为施作　　神变无上句
故当一切种　　净身离诸垢
应理常勤修　　志愿佛菩提
