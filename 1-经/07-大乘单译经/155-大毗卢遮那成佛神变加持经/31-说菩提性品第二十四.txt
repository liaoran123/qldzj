
譬如十方虚空相　　常遍一切无所依
如是真言救世者　　于一切法无所依
又如空中诸色像　　虽可现见无依处
真言救世者亦然　　非彼诸法所依处
世间成立虚空量　　远离去来现在世
若见真言救世者　　亦复出过三世法

唯住于名趣　　远离作者等
虚空众假名　　导师所宣说
名字无所依　　亦复如虚空
真言自在然　　现见离言说
非火水风等　　非地非日光
非月等众曜　　非昼亦非夜
非生非老病　　非死非损伤
非刹那时分　　亦非年岁等
亦非有成坏　　劫数不可得
非净染受生　　或果亦不生
若无如是等　　种种世分别
于彼常勤修　　求一切智句
