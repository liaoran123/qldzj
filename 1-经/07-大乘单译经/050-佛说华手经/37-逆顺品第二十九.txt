
尔时舍利弗白佛言。希有世尊。是菩萨道微妙甚深。能自严净亦净众生。譬如世尊。忉利天上波隶质多拘毗罗树。其华敷开既自端严。亦能严饰忉利诸天。菩萨摩诃萨亦复如是。具足佛法。得阿耨多罗三藐三菩提已。既自庄严。亦为无量众生所归。成声闻乘皆得游戏根力觉道禅定解脱以自娱乐。亦如彼树其华敷开忉利诸天以为娱乐。世尊。何有智人不乘是乘。但为我等本以懈怠随信他语于所闻法生安隐心便谓得乐。今者乃知自无势力。能令一人住是道中。世尊。我从今已有所说法。先应开演是菩萨乘。然后当说诸声闻法。所以者何。我如是者或报佛恩。所谓能令乃至一人发无上心速逮正觉。佛告舍利弗。善哉善哉。汝今乃能发如是心。欲演大法教化菩萨。所以者何。于当来世多有轻贱此大乘法。如是等经无人信受。舍利弗。于尔时世。若善男子善女人。求善法者。当自正念依义依法勿处众中。所以者何。尔时众会非行道者我声闻众修行道者。不轻菩萨毁坏大乘。况如是等佛之所说甚深经法而生违逆。所以者何。若生违逆是非行者。非行者业。是凡夫业非智者业。舍利弗。是故当学起智者业离凡夫行。若有比丘。以我为师。应如是行。舍利弗。当来世中求佛道者。深信精进一心惭愧乐求善法。或为余人之所轻毁。作如是言。是懈怠者无方便力。不能现世得沙门果。为受五欲而作国王。现行法门自言菩萨。受他供养称扬。赞叹是大乘法佛不说此名为行者。舍利弗。观是愚人以微因缘而谤毁我。我说此人为真行者。彼以为非。若如来说最胜行者胜解脱者。彼乃以为非是行者非解脱者。舍利弗。时有白衣为彼弟子信受其说。见诸菩萨比丘比丘尼优婆塞优婆夷读诵修习如是等经。生怨贼心。舍利弗。观是愚人何有持戒。我经中说。若见杌树似人相者尚不应瞋。况有识者。如是恶人常怀瞋恼。舍利弗。汝且观彼时世颠倒。法非法想非法法想。善非善想非善善想。于行者中生非行想。非行者中而生行想。于解脱者生不解脱想。非解脱者而生解脱想。当知是人不名行者不名脱者。既不知法亦不知善。不能随顺佛所教法。是愚痴人瞋恚所蔽。悭贪嫉妒憍慢所覆。自赞矜高毁下他人。贪欲瞋恚愚痴所害。深入诸恶远离善法。舍利弗。若我具说此人过者。续增罪业不可救疗。如是痴人应当远离如避恶牛。舍利弗。如来但为惭愧者师非无惭愧者。信受者师非无信者。顺法者师非坏法者。精进者师非懈怠者。摄念者师非乱念者。智慧者师非愚痴者。舍利弗。是愚痴人非我弟子我非彼师。汝观斯人如是佛乘如来智慧如来久远所修学处。久修学已通达大慧成无上道即以此法为菩萨说。作如是念。若有菩萨随学是法修习佛慧。便能逮得无上菩提。拔济众生令脱生死不断佛种。如来亦自恭敬此法。而是愚人轻毁耻贱形笑不信。甚为不善第一不善。当奈之何。是故汝等。当依法行勿依于人。当自依止勿依止他。舍利弗。是则名为如来教法。云何比丘依止法行不依于人。当自依止不依止他。舍利弗。比丘随离随顺泥洹修四念处。何谓念处。于身受心法常念不舍。又舍利弗。如实见法无所有性。于是法中正念不谬。是名念处。是为比丘依止法行不依于人。常自依止不依止他。舍利弗。若能如是修习念处悉断贪著。名阿罗汉。名漏尽者无烦恼者世福田者。名自在者无染污者。名为智者到彼岸者。为导师者婆罗门者。舍利弗。阿罗汉者。远离一切恶不善法。不乐有为灭除诸业更不令起。舍利弗。若阿罗汉起罪福业无有是处。所以者何。舍三求故转九结故。于一切法心无所著。出过欲界色无色界无有渴爱。无热无恼心如虚空。名阿罗汉。舍利弗。名漏尽者。于一切法漏尽无余到毕竟尽。无烦恼者。阿罗汉心本来常空。无垢净故。无染污者。于六尘中若好若丑若毁若誉心无有异。断戏论故。世福田者。断诸热恼能与第一净法施故。名自在者。见一切法空无所有。于空法中得到彼岸。离虚妄论故。名自在婆罗门者。障诸恶法离一切法无所染故。为导师者。等为人说无生死道所。名智者。是人能知欲界色界及无色界业缘果报皆从虚妄分别故起。于中得脱故。名智者。到彼岸者。能破众魔及诸烦恼。能到一切诸法彼岸。已出淤泥安住陆地。是故名为到彼岸者。舍利弗。如来能随漏尽阿罗汉所有功德。说无增减。诸阿罗汉为大福田。无有秽恶亦无栽蘖及诸瓦砾。舍利弗。漏尽阿罗汉。若人谤毁而不生念。是人骂我。若人称赞亦不生念。是人誉我。心无分别念无所疑。善摄六根住必定地。依止于法不依于人。能自依止不依止他。是故舍利弗。如是行者。终不违逆诸佛菩提。亦终不起非行者业。如是不为修梵行者之所诃责。亦深守护诸佛菩提令得久住。舍利弗。阿罗汉者。于诸法中心无所疑。所作已办住正道中。时舍利弗白佛言。世尊。阿罗汉者。终不违逆不信佛法。所以者何。若违逆者。凡夫所为非罗汉业。佛言如是。舍利弗。违逆法者。凡夫所为非智者业。如来但为当来世。有耆年比丘多知多识心得暂住。独处远离不见女色。便自谓言。我是罗汉心生贡高。尔时人众多有信者。谓是罗汉恭敬供养是愚痴人。亦贪名利受是供养。自谓我有阿罗汉法不起结使。是人不知无分别法。喜生分别。以结小息便谓得道。若入聚落执持威仪。若在独处便自纵逸。在众亦异。是人乐畜多弟子众多知多识。国王大臣大得供养。名闻流布多人爱敬。烦恼充满而便自谓无有结使。闻如是等甚深经典空相应法。我好弟子爱重听受求解义趣。以恭敬心修行是法。而是痴人不肯信受。破坏违逆便作是言。此非佛语非大师教非法非善。是人于法生非法想。于非法中而生法想。不善法中而生善想。于善法中生不善想。舍利弗。是诸痴人随所得法便自称赞。所不得法毁訾轻贱。自大贡高毁下他人。如是愚人但有持戒摄念一处。调伏恶心博闻读诵。多畜弟子人所宗奉。称赞供养心生憍慢我慢上慢。随闻如是诸甚深经起重罪业。是愚痴人而不自知我有是罪转增憍慢愚痴之心违逆是经。起重罪已堕大地狱。
