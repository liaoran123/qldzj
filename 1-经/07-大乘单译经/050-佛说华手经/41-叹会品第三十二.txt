
阿难白佛言。希有世尊。今此大众清净人会。佛言。如是。阿难。如汝所言。此众皆是清净人会。谓诸菩萨摩诃萨众。阿难。此会大众为师子会无所畏会。为大龙会。为殊特会无比之会。阿难白佛言。世尊。以何故名为大人会师子等会。阿难。于一切法破大无明。利益无量无数众生。发大愿故。名大人会。是诸菩萨发大庄严。能摄一切诸佛法故。名师子会。又复阿难。如师子王处深谷中。随所住处诸小虫兽不能得近。以不堪受其气响故。若有近者闻其气响即皆僻地。阿难。是菩萨会诸大人会大师子会殊特之会及无比会亦复如是。随所在处。魔若魔天魔所使人不能得近。或来近者即得苦恼。怖畏心悔还没不现。不堪菩萨大威德故。阿难。如师子王三发声吼。其声遍闻一由旬内。上下亦各彻一由旬。阿难。是师子吼诸小师子尚皆怖畏。况余鸟兽。白香象王闻其吼声亦皆怖畏。不能自制失声大呼。阿难。是菩萨会大师子会无所畏会。诸新学者假名菩萨如小师子。闻大吼声即时潜伏阿难。是大众中诸恶菩萨。贪著利养求广名称。闻大菩萨说甚深法。皆大惊怖坠深坑谷。所以者何。是大菩萨说空无相无愿之声。诸小菩萨贪著吾我阴界诸入。贪著持戒禅定智慧。著诸道果。亦著泥洹及诸佛故。不能堪受。阿难。于佛法中。何谓为空无相无愿。我虽说空。而于其中无法是空亦无所属。无以为空亦无处所。阿难。我虽说无相。此中无法可名无相。亦无所属。亦无有法以为无相。亦无处所。阿难。我虽说无愿。是中无法可名无愿。亦无所属。亦无有法以为无愿。亦无处所。阿难。如来虽说是可断法。而于此中无可断法。亦无断者无用断法无所断处。阿难。如来虽说是可证法。而于此中无所证法。亦无证者。无用证法无所证处。阿难。如来虽说是可修法。而于是中无所修法。亦无修者。无用修法亦无修处。阿难。如来虽说是散坏法。而于是中无法可坏。亦无坏者。无用坏法。亦无坏处。阿难。如来虽说是有为法。而无有法是有为也。亦无所属亦无所用。是有为法。阿难。如来虽说是无为法。而于其中无无为法。亦无所属亦无所用。是无为法。阿难。如来虽说垢法。而于是中无法是垢。亦无所属亦无所用。是垢法也。阿难。如来虽说净法。而于是中无法是净。亦无所属亦无所用。是清净法。阿难。是则名为一切法印不可坏印不可变异。于是印中亦无印相。阿难。若诸菩萨能得此印。是名真实人中师子能独步者无惊怖者。以师子吼怖诸外道皆令潜伏。坏诸魔众。诸贪著者所不能及。怖增上慢动我见者。不信魔使悦诸佛子。能为十方一切众生。开佛法藏。能建法幢。击大法鼓。吹大法螺。令诸佛子得饮法味分别法施。能演说法充足善人。阿难。如师子王从所住出三发声吼。善师子子闻是音声。欢喜奋迅无所怖畏顾视四方。阿难。是大智慧师子之会无怖畏会大智士会。有真菩萨摩诃萨等深发无上菩提心者。善根成熟。若闻如是诸法实相师子吼声。不惊不怖更增欢喜。阿难。如师子王随所住处独步无畏。如是大师子会无怖畏会。有于佛法发大庄严发无等侣无二庄严。作如是念。我当独得成无上道。当无等侣证诸佛法。阿难。如师子王有师子牝。若怀妊时一受无二。阿难。是师子会无怖畏会大菩萨会。所有菩萨发大乘心。更不复受二乘之念。阿难。如师子王欲害诸兽。若大若小等加一力。阿难。是师子会无怖畏会大菩萨会所有说法。皆以一心普令等解。是故阿难。今此大会名师子会。
