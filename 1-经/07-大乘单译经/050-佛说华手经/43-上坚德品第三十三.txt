
尔时会中有一比丘名曰坚意。即从座起。偏袒右肩。恭敬合掌。白佛言。世尊。我欲供养是经法故。亦欲供养三世诸佛及诸菩萨学是法者。亦欲劝助令增善根。以是事故。今以所珍奉上世尊。即以上衣散如来上。又执中衣而白佛言。今以此衣奉献世尊。愿于来世在在所从闻此法者。随佛意故亦奉是衣。即时坚意往诣星得比丘所言。汝善知识。请从我故共以此衣奉上如来。即与星得共持是衣。为增善根欲以上佛。即时如来现大神通。尔时阿难及诸四众。皆于衣中得见如来种种神变。阿难白佛言。希有世尊。如来虽知故问。阿难。汝见何事名为希有。尔时阿难欲明此事。以偈白佛。

我等于此衣　　见无量菩萨
勇猛发菩提　　赞佛已飞去
又见诸菩萨　　皆从此衣中
取无量百千　　阿僧祇种衣
取是等衣已　　即奉十方佛
我见此彼处　　无量神通力
奉上佛衣者　　佛皆与授记
是人渐行道　　皆当得作佛
随其所住处　　皆能净佛土
众生各各谓　　于此处成佛
又见无量亿　　种种诸妓乐
从是出法音　　空中闻佛声
我见三千界　　诸佛皆充满
世尊我今念　　自谓非声闻
神通力希有　　曜惑我心目
我今以圣智　　观三界皆空
我于此空智　　及尽无生智
如是众智中　　常不失正念
但以业报根　　于中有错谬
四众咸欢喜　　飞在虚空中
皆悉坐众宝　　千叶莲华上
又于此衣中　　见十方世界
诸佛世导师　　及大众围绕
又见诸上人　　行不思议施
为求菩提故　　常亲近诸佛
以如是因缘　　能大利众生
能自身现化　　遍十方说法
我衣中所见　　其事不可尽
见衣中菩萨　　欢喜心恭敬
如梵王自在　　通达神通力
多闻大辩才　　皆得陀罗尼
转佛智慧轮　　如是遍十方
又见菩萨等　　所游诸世界
皆变成众宝　　华香等庄严
见佛坐道场　　转无上法轮
如是佛神力　　皆于衣中现
能于诸世界　　变化若干形
说法为利益　　皆令住菩提
今所见希有　　是事难可信
佛神力无量　　能示于众生
佛为良福田　　受施中第一
施者得大果　　能断一切苦
若我千万劫　　称扬不能尽
为谁故示现　　如是神通事
谁当净佛土　　修是菩萨道
谁得是神通　　愿佛断我疑
七宝诸莲华　　其大如车轮
众菩萨坐上　　游空到十方
觐佛已还此　　即逮无上觉
国土广严净　　现不思议力
我于此世界　　见有一菩萨
精进行菩提　　手执衣而立
愿佛说是事　　云何而修学

此必昔曾无量施　　亦行无量随喜心
愿与一切众生共　　是故今见皆得乐
世尊为我说是事　　断一切众心所疑
是何比丘造此愿　　为是星得为坚意

佛告阿难。且待须臾。坚意菩萨欲有所问后当答此。时坚意菩萨白佛言。世尊。欲有所问。若佛听许乃敢咨请。佛告坚意。恣汝所问。当为汝说令得欢喜。时坚意言。世尊。所言入法门者。云何为法。云何为门。云何得入。唯愿世尊。具分别说此名为法。是名为门。如是得入。此名入者。尔时坚意。以偈问曰。

云何为上法　　云何是法门
云何入此门　　唯愿答是义
云何入是门　　能得无上道
云何说法时　　辩才无穷尽
是法从何来　　今为住何所
云何于诸法　　其念不错谬
云何名入相　　云何名已入
云何说法时　　诸法现在前
说种种法时　　云何心不乱
云何无量劫　　辩才不断绝
是诸菩萨等　　为何所志求
说法无边际　　而无增上慢
是菩萨先世　　云何施回向
世世说法时　　辩才不断绝
本云何持戒　　云何净修戒
云何戒回向　　而心不劣弱
云何修忍辱　　云何修习忍
以是故能到　　无尽无上际
云何发精进　　云何而修习
常能于世世　　不离佛菩提
云何起禅定　　云何而修习
于定观何法　　能得无尽辩
云何求智慧　　亲近而修习
是慧在何处　　而得不断辩
住无上善法　　说诸法实相
思量佛智慧　　甚深寂灭空
读诵种种经　　决定诸义趣
而不欲演说　　以离实智故
我问佛是义　　断一切众疑
于未来世中　　当有诸法师
云何当亲近　　云何咨问法
云何随法行　　云何守护法
以处非处力　　为我说是义
令我断未来　　一切众生疑

尔时佛告坚意菩萨。善哉善哉。能问如来是甚深义。汝于过去无量佛所久殖德本。供养恭敬咨受难问。坚意。我念汝昔于此世界虚空分中。曾从六万八千诸佛问如是义。诸佛答汝所问义时。无量众生得大利益。是故当知。汝于过去诸如来所深种善根。坚意。乃往过去无量无边阿僧祇劫有佛出世。号出宝光如来、应供、正遍知、明行足、善逝、世间解、无上士、调御丈夫、天人师、佛、世尊。寿命半劫。有七十亿阿罗汉众。皆悉漏尽心得自在。出宝光佛与诸大众。游行国邑俱共安居。是时阎浮提地甚大广博。纵广七万那由他由旬。尔时世有刹利灌顶转轮圣王。名上坚德。王四天下。坚意。尔时阎浮提中有八十亿城。皆悉广大。长四十由旬广三十由旬。安隐丰乐人民炽盛。阎浮提中有一大城。纵广正等八十由旬。街巷端直行列相当。一一街巷各广五里。中有小城名曰安隐。上坚德王止住其中。坚意。是大城傍七万园林适无所属。众生普共游戏娱乐。有一大园纵广正等八十由旬。王所游观宝树七重周匝围绕。亦以七宝七重罗网弥覆其上。楼阁七重亦以七宝。七重墙壁七重宝堑周回围绕。时出宝光佛。与七十亿阿罗汉众恭敬围绕。游行诸国到安隐城。上坚德王。闻佛大众俱游诸国来到此城。心大欢喜往诣佛所。头面礼足于一面坐。尔时彼佛观王深心宿行因缘。即便为说断众生疑令众欢喜菩萨藏经。上坚德王闻法欢喜。作如是念。我今宁可以众妙具严饰此园。奉上如来令其受用。即于其中起七十亿诸僧房舍。妙衣覆地。有七十亿经行之处。床榻卧具亦七十亿。皆悉办已往诣佛所。头面礼足而白佛言。唯愿世尊。哀愍我故及诸大众受明日请。出宝光佛默然许之。王知受已顶礼佛足右绕已去。即于其夜。为佛及僧。备诸供具种种肴膳转轮圣王所食之味。晨朝诣佛而白佛言。饭具已办。唯愿知时。时出宝光佛著衣持钵。与七十亿大阿罗汉恭敬围绕。往诣园中次第而坐。上坚德王。见佛及僧众坐已定。手自斟酌种种美味。恣其所须皆令饱满。知佛及僧饭食已讫。澡手涤钵。奉佛及僧各以一衣。如是施已自执金钟澡如来手。而作是言。我以此园及诸房舍经行之处床榻卧具并守园者。施佛及僧。唯愿受用。亦以自身供养给事。佛告坚意。上坚德王供养供给出宝光佛。朝夕随时常来听法。如是供养乃至半劫。咨问彼佛诸法因缘果报相续。佛随问答利益无量无数众生。坚意。汝谓彼时名上坚德转轮王者。岂异人乎。勿造斯观。即汝身是。坚意。我念汝昔于过去世。闻是法故。以无上供供养千佛。如来于今亦当为汝说此法门。入法相故。
