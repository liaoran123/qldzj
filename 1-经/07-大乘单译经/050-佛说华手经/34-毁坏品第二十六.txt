
舍利弗白佛言。世尊。若人为菩萨说一四句偈示教利喜。助成佛道得尔所福。若复有人为欲破坏菩萨心故而作障碍。当说是人得几许罪。所以者何。若已坏乱当坏乱者。闻是事已便自改悔。佛告舍利弗。若人障碍坏菩萨心得无量罪。如人欲坏无价宝珠。是人则失无量财利。如是舍利弗。若人坏乱菩萨心者。则为毁灭无量法宝。舍利弗。如种药树。有人剪伐不令增长。是人则坏无量众生疗治病事。令多众生为病所困。如是舍利弗。若人欲坏是菩萨心大安乐心。灭除无量众生苦患大智药心。当知是人则令无量无数众生为诸贪欲恚痴憍慢悭嫉谄曲无惭无愧诸烦恼病之所侵害。亦令无量阿僧祇众失于泥洹安稳住处。舍利弗。若人毁坏阿耨达池杀大龙王。当知是人则为坏失二足四足渴乏众生八功德水。如是舍利弗。若人坏乱菩萨心者。则为破坏能除无量众生渴爱八圣道水。舍利弗。譬如有人坏日宫殿。是人则为灭四天下众生光明。如是舍利弗。若人坏乱菩萨心者。当知是人则为毁灭十方世界一切众生大法光明。舍利弗。如人破坏一切宝性。当知是人则坏无量众生珍宝。如是舍利弗。若人坏乱菩萨心者。当知是人则坏无量阿僧祇众法宝之分。亦为毁灭如是等经令不闻见。舍利弗。如从宝性出无量宝给足众生。如是舍利弗。诸菩萨心是法宝性。从此法宝生诸佛法不可思议神通智力。是故舍利弗。当知破坏菩萨心者。则得无量无边深罪。舍利弗。如人恶心出佛身血。若复有人破戒不信。毁坏舍离是菩萨心其罪正等。舍利弗。置是恶心出佛身血。我说具足五逆重罪。若人毁坏菩萨心者其罪过此。所以者何。起五逆罪尚不能坏一佛之法。若人毁坏菩萨心者。则为断灭一切佛法。舍利弗。譬如杀牛则为已坏乳酪酥等。如是舍利弗。若人破坏菩萨心者。则为断灭一切佛慧。是故舍利弗。若人破戒不信。诃骂毁訾坏菩萨心。当知此罪过于五逆。舍利弗。置五逆罪。令四天下满中罗汉。若有一人皆夺其命。汝意云何。是人得罪宁为多不。舍利弗言。甚多世尊。佛言。我今告汝诚言。若人訾毁坏乱菩萨。令其信受舍离是心失佛智慧。比前罪者。百分千分百千万分尚不及一。乃至譬喻亦不能及。所以者何。虽夺尔所阿罗汉命。不能障碍诸佛十力四无所畏四无碍智十八不共法大慈大悲佛不虚行。不障如来象王回观师子奋迅无见顶相。不障如来吹百千种具足法贝。亦不妨转无上法轮。不障圣主自在神力。亦不障碍能知众生诸根利钝种种欲乐差别智慧。舍利弗。若菩萨发阿耨多罗三藐三菩提心。得成大乘坚誓庄严。若有人来坏乱此心令其退舍。是人则障佛十种力乃至众生种种欲智。舍利弗。置四天下。若满三千大千世界诸阿罗汉。譬如竹苇稻麻丛林。若有一人皆夺其命。汝意云何。是人得罪宁为多不。甚多世尊。舍利弗。若复有人怀恚轻慢破戒不信。毁坏散乱是菩萨心。此人得罪唯佛能知。所以者何。此人坏乱菩萨深心。则为毁灭一切佛法断诸佛种。所以者何。若无菩萨最初心者。云何当有如是佛慧佛自在力出于世间。是故舍利弗。此无上心大心深心诸菩萨心。若在比丘比丘尼优婆塞优婆夷天龙夜叉揵闼婆阿修罗迦留罗紧陀罗摩睺罗伽人非人所。一切世间皆应礼敬。所以者何。有此心者当知即是未来世尊。舍利弗。汝意云何。如来称赞是菩萨心。颇于是中分别齐限众生名字。若刹利家婆罗门家居士大家转轮圣王四天王天释提桓因。若忉利天若焰摩天兜率陀天若化乐天他化自在天。若梵天若大梵王诸名字不。不也世尊。所以者何。世尊但说是清净心大心深心。汝意云何。若我如是称赞此心。是中颇说若大力士那罗延等。若少若老富贵贫贱上下人不。不也世尊。舍利弗。汝见是心所在之处。若少若老富贵贫贱有力无力。汝等皆应敬念防护助成此人。是为声闻无上报恩。能以法施化菩萨故。舍利弗。若声闻人能如是者。则为具足供养如来。谓能示教令诸菩萨于无上道心不退转。舍利弗白佛言。世尊。菩萨有三种心。一初发心。二者转心。三者成心。是三心中。世尊称赞摄护何心。佛言。如是。如汝所言。菩萨有三种心。初心转心及成就心。舍利弗。是中如来称赞摄护初心转心。令得成就。所以者何。若或有人发阿耨多罗三藐三菩提心。令不退转堕于声闻辟支佛地。以不堕故渐当得成无上菩提。是故菩萨发菩提心。应当观察是心空相。舍利弗。何等是心云何空相。舍利弗。心名意识即是识阴。意入意界心。空相者。心无心相亦无作者。所以者何。若有作者则有彼作。而此人受若心自作则自作自受。
舍利弗。是心相空无有作者无使作者。若无作者则无作相。若人戏论是心相者。则与无碍空无相诤。若与无碍空无相诤。是人则与如来共诤。与如来诤。当知是人则坠深坑。其深坑者。则谓地狱饿鬼畜生。及诸得见阴界入见我见人见众生之见。舍利弗。取要言之。佛法僧见及涅槃见。如是皆名有所得见。如是诸见为恶趣原。众生贪著是诸见故自坠深坑。亦陷他人令堕深坑。其深坑者。则谓五道生死是也。尔时会中有一乞人名曰选择。从座而起恭敬合掌。白世尊曰。我今不欲坠是深坑。亦不欲与如来共诤。我从昔来生如是心。欲得阿耨多罗三藐三菩提。还自生念。我是贫人多诸苦恼资生艰难。此诸刹利婆罗门等居士大家。尚不能集无上菩提。况我乞人第一贫贱。今从佛闻但称赞是菩萨初心。此中不说刹利大姓婆罗门家居士大家及四天王释提桓因忉利天焰摩天兜率陀天化乐天他化自在天。不说梵世及梵天王。亦复不说贫富贵贱。我从今日定发阿耨多罗三藐三菩提心。不自轻身。佛言。善哉选择。汝今乃能随学如来。决定发此无上道心。尔时选择即于佛前。而说偈言。

我不求称赞　　称赞非上妙
但求最胜慧　　诸佛无上智
佛于世间上　　亦世间无上
于苦恼众生　　能为作归趣
佛证无漏法　　微妙净无量
愍众生故说　　度脱生死患
佛神通无碍　　光明亦无边
得无崖智慧　　功德巍巍尊
世尊我本心　　亦谓得成佛
心还生退没　　谁与贫贱者
有诸王居士　　释梵诸尊神
大威德人天　　是尚不能得
况我贫贱者　　乞丐自济命
佛智世无上　　云何而可得
世尊知我心　　告舍利弗言
我说是发心　　无贫富贵贱
亦不说刹利　　婆罗门居士
诸天龙神等　　但说发净心
今闻佛所说　　我心得势力
谓必当成佛　　能发深心故
天地可易位　　须弥可粉尘
虚空尚可变　　我心不可转
假使众生类　　一切皆为魔
悉来见娆乱　　我心定不转
若人于我前　　而作如是言
佛智甚难得　　谁与贫贱者
我闻已答言　　汝是贫贱者
汝无信等财　　我有当作佛
诸佛无有性　　亦无决定种
但一心回向　　于无上大乘
是则诸佛性　　亦为如来种
一心求佛道　　供养故成佛
我不惜身命　　亦不贪世乐
唯志无上道　　度一切众生
今于法王前　　真实语无畏
若当有错谬　　唯佛哀愍说

尔时世尊。以偈答言。

汝发无上心　　乘于无上乘
是中无错谬　　当成佛法王
选择闻佛说　　心得无量喜
以心清净故　　飞高七多罗
世尊时微笑　　口出五色光
普照明天地　　还从顶上入
阿难即合掌　　咨问两足尊
世雄智无碍　　此为何因缘
是王舍城中　　最下贱乞人
住在虚空中　　合掌礼敬佛
今诸天龙王　　夜叉人非人
皆一心合掌　　礼敬是乞人
我今问世尊　　何故笑放光
谁专行佛道　　而欲为授记
谁当住佛道　　而发无上心
当证最胜慧　　度众老病死
谁当坐道场　　破坏魔王军
得无上佛道　　转最妙法轮
谁当获大智　　逮无量神通
得普智无碍　　分别众生根
谁当得梵音　　言说皆奇特
真智无碍故　　所演无变异
谁证无上道　　常处微妙定
通达三界心　　哀愍故说法
谁当说法时　　天人皆欢喜
当得不虚行　　象王回观法
谁为大众导　　严净佛世界
离一切诸难　　广开寂灭道
大威德世尊　　我当问此事
何缘故微笑　　愿说令众喜

尔时世尊告阿难曰。如来因是选择乞人。是故微笑放大光明。即时会中天龙夜叉紧陀罗摩睺罗伽人非人等。有八十亿那由他众。皆发无上菩提之心。我为是等授阿耨多罗三藐三菩提记。尔时世尊欲明此义。而说偈言。

如来说此因缘时　　满八十亿那由他
众生悉发无上心　　此等皆当得成佛
今是选择深智人　　欢喜合掌立空中
恭敬赞叹供养我　　自愿逮觉如今佛
是人福德因缘故　　终不坠落诸恶趣
生生常离八难处　　世世恒得见诸佛
既得值遇诸佛已　　为得无上菩提故
宝盖幢旛华香等　　以此供具供养佛
历侍诸佛修道时　　上妙衣服及众味
床榻卧具汤药等　　以此供具供养佛
当渐次第值弥勒　　为求佛故深加敬
以七十亿那由他　　摩尼宝珠为供养
一一摩尼珠光明　　能照八十由旬内
集此宝珠众光力　　悉能遍照诸世界
又以七宝起塔庙　　满七十亿那由他
其塔纵广各十里　　以众妙宝为庄严
衣服床榻及茵褥　　亦七十亿那由他
以如是等庄严具　　上弥勒佛及众僧
安居三月设供养　　如是不倦经百岁
是人然后当出家　　弥勒法中修梵行
如是爱乐恭敬心　　深加供养弥勒佛
渐次习行菩萨道　　悉见贤劫一切佛
从是复得见诸佛　　其数过如恒河沙
见已心得深清净　　皆加供养修佛道
是人净心功德报　　我今略说不能尽
其果无量无可喻　　谁闻是已不求佛
是人往来生死中　　恒河沙劫求佛道
末后当证无上智　　成佛号名集坚实
寿命算数一千劫　　时佛国土甚清净
阎浮提地亦庄严　　如须弥顶忉利宫

集坚实世尊　　声闻众大会
过亿那由他　　如恒河沙数
一一大会中　　如恒沙等人
皆得阿罗汉　　自在神通力
悉通达三藏　　明了诸问答
如我舍利弗　　智慧中第一
有菩萨大会　　其数复倍上
彼佛大菩萨　　亦名阿逸多
彼诸菩萨众　　得无生法忍
转身生诸国　　随处各成佛
一一大会中　　恒沙数菩萨
彼佛与授记　　当成无上道
彼佛灭度后　　法住满一劫
舍利广流布　　亦如我灭后
集坚实舍利　　天人所供养
随众生所乐　　现诸神通力
是舍利塔庙　　皆以七宝成
栏楯及宝柱　　香华众幡盖
以是妙宝饰　　庄校如来塔
以此诸塔庙　　严净阎浮提
若人持众华　　供散于佛塔
即变成华盖　　有如是神力
集坚实世尊　　形像在诸塔
随众生所乐　　微笑现光明
大光普照已　　还入于本处
若入顶相中　　自知受佛记
若光从口入　　知受缘觉乘
光若从脐入　　自知受声闻
彼世尊形像　　有是神通力
如是满一劫　　劫尽乃当灭
有为法无常　　故当勤精进

尔时舍利弗白佛言。希有世尊。选择乞人如是下贱而心成就上妙贵法。何有智者轻贱之耶。佛告舍利弗。如是如是。如汝所说。何有智者轻贱此人。唯除凡夫无闻无智。舍利弗。以是义故我经中说。智者不应轻量他人。轻量他人则为自伤。舍利弗。汝意谓此选择乞人本来颇为天龙夜叉揵闼婆阿修罗摩睺罗伽人非人等所敬礼不。不也世尊。所以者何。此贫贱人未为如来所授记时。无人礼敬。今为世尊所授记已。世间天人阿修罗等咸皆敬礼。舍利弗。是谓诸佛未来世中无碍知见。不与声闻辟支佛共。是故舍利弗。我诸弟子信受佛语。若为众生演说法时。应先称扬佛之功德。众生闻已或能发心求佛智慧。以发心故佛种不断。舍利弗。一切世间鲜有众生。为他求利自利利人。是最为难。舍利弗。且置为他求利。众生但能自利是人尚难。所以者何。今凡夫人。欲求自利而反自伤。所以者何。舍利弗。我不见人若侵害他自不衰恼。是故当知住自利因是则为难。又于是中自利利他最为甚难。故舍利弗。若人毁发大乘心者。当知是人不能自利亦不利他。斯则不名修行道者。舍利弗。是愚痴人行于邪道。为失自利亦失他利。以此因缘是人当得八衰恼法。何谓为八。失所爱重。亲友家属。国土丧乱。财产日耗。灾火焚烧。县官所侵。诸根毁坏。死入地狱狱卒拷掠。是名为八。次复有八大不安法。何谓为八。谓生地狱饿鬼畜生是大不安。若得人身常生边地不识善恶。无佛无法无圣众处是大不安。设得人身生于中国。聋盲瘖痖癃残百疾。是亦名为大不安法。虽生中国具足人身。常为衰弊心怀谄曲虚伪奸诡。是亦名为大不安法。受外道法。好邪论议邪见恶行。成就不净身口意业。诸佛贤圣尚不能救。是亦名为大不安法。若生中国具足人身。佛得道夜即便命终不值佛法。是亦名为大不安法。是为轻毁求佛道者八不安法。舍利弗。当知是人若生地狱。必堕阿鼻大地狱中。得大身形多受众苦续起重罪。若堕畜生为恶虫兽。恒苦饥渴侵夺他命。残食肌肉以自济活。随所生处续增罪业。若为水性作摩伽鱼。絷民伽罗失收摩罗。及郁陀罗等人所网钓。生被刀割备受众恼求死不得。若复陆生或为驼驴牛羊猪犬。若作驼牛为人穿鼻。身常负重加诸杖痛。呻嗥大呼无有救者。中路疲乏不能前进。命未尽间生被割剥残食其肉。犹并骂言多食喜卧大折损我。舍利弗。汝且观是罪业因缘。如我所知若广说者。从劫至劫犹不能尽。舍利弗。取要言之。若人毁坏菩萨心者。若离八难无有是处。所以者何。是人续起众罪业故。当知汝等得脱此难为自救济。
