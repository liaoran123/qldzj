
尔时世尊告迦叶曰。汝且就坐请问所疑。当为汝说令得解脱。尔时迦叶即从地起。顶礼佛足随次而坐。是时世尊复现神力。令诸国界所有比丘比丘尼优婆塞优婆夷。皆承佛力来诣竹园。顶礼佛足却坐一面。时四部众、天龙夜叉、乾闼婆、阿修罗、迦楼罗、紧那罗、摩睺罗伽、人、非人等来入竹园。皆见广博不相逼碍。尔时世尊又现神力。令此三千大千世界诸四天王、帝释梵王、光音诸天、遍净天、广果天、无诳天、无热天、喜见天、善见天、阿迦尼吒天皆承佛力。至王舍城行诣竹园。合掌礼佛却住一面。尔时世尊复以神力。令娑伽陀龙王、阿耨达龙王、欠婆罗龙王、输陀罗龙王、桥陀龙王、难陀龙王、跋难陀龙王、摩那斯龙王、德叉迦龙王、孙陀罗龙王、伊罗钵龙王。有如是等亿千龙王。承佛神力来诣竹园。顶礼佛足却住一面。尔时三千大千世界。天龙夜叉、乾闼婆、阿修罗、迦楼罗、紧那罗、摩睺罗等。上至阿迦尼吒天。皆承佛力来入竹园。并先在座诸菩萨众。比丘比丘尼优婆塞优婆夷。皆悉容受不相妨碍。尔时世尊告目连曰。汝与如来敷置高座。吾今当说断众疑结。悉知一切众生深心。皆令欢喜得入法海。说诸菩萨摩诃萨行及净佛国化众生业。亦说成就檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜。亦说成就诸法门行。能知一切众生诸根及处非处。令诸比丘比丘尼优婆塞优婆夷、天龙夜叉、乾闼婆、阿修罗、迦楼罗、紧那罗、摩睺罗伽、人、非人等皆得欢喜。我于过去业缘果报及心所愿。智无有碍。当为汝等说其少分。时大目连即从座起。顶礼佛足为佛敷座。高至梵天。又于空中作经行之处。七宝庄严柔软细滑。如加陵伽。长千由旬广七百由旬。经行坐处皆有窗牖七重行列。七重宝窟七重栏楯。七重宝网罗列围绕。其座左右宝树行列。金银琉璃玻瓈所成。金树银叶玻瓈为华琉璃为果。银树金叶琉璃为华玻瓈为果。琉璃树者银叶金华玻瓈为果。玻瓈树者金叶银华琉璃为果。诸宝树间皆有浴池。八功德水充满其中。其池四边有四宝阶。金银琉璃玻瓈所成。底有金沙。青黄赤白杂色莲华弥覆水上。鸳鸯众鸟相和而鸣七宝罗网覆诸池上。竖诸幢幡烧众名香。于经行处华深七仞。其众华上有化比丘。皆如目连。尔时目连。以神通力。化作座讫还诣佛所。白世尊曰。我已敷座。唯圣知时。佛告目连。虽设此座。如来不于变化座上为众说法。尔时佛告示无量缘菩萨。汝为如来敷置法座。我今当说断众疑结。时示无量缘菩萨承佛教已。欲敷法座。于时三千大千世界其中菩萨。各以上衣积为高座。于时如来而作是念。我今当现神通之力。令诸菩萨自知所愿发心行道净佛世界成就众生。及成佛时国界严净声闻菩萨众数如是。演说正法度人如是。寿命长短佛法如是。形色相好正行如是。灭度之后法住久近。令诸菩萨各于衣中见如是事得断所疑。尔时世尊安详而起。升于高座入佛三昧。其三昧名示无量缘。时诸菩萨各于衣中。自见所得严净国土成无上道。声闻菩萨众数如是。寿命长短色相如是。精进正行功德如是。演说正法度人如是。灭后舍利流布如是。法住不坏久近如是。各于衣中见如是事。时诸菩萨同时发声。而说偈言。

净行最高尊　　诸法中自在
以功德庄严　　禅定力无碍
圣主无谄曲　　无憍慢戏调
得圣明解脱　　住深三昧故
住佛深三昧　　现无上圣通
以无碍智慧　　悉现未来事
我等得见己　　其心安不动
则为坐道场　　降魔具三昧
我等便为得　　诸佛无上眼
以是无上眼　　见诸法皆空
名眼而无碍　　名见而无见
达诸法无碍　　是名无上眼
等心于有无　　因是得佛眼
能于三界中　　普见无障碍
佛入三昧故　　令我得是眼
及诸总持门　　遍入一切法
我等始于今　　见佛无尽智
因本修无量　　清净行所得
非少施戒慧　　能逮是果报
故处师子座　　光明照十方
令诸天龙神　　皆知我作佛
亦悉知我等　　本行业因缘
佛处无畏座　　说法断众疑
犹如师子王　　处林而独吼
本从无量劫　　修习是智慧
今以三昧力　　普令天人知
本求兼利故　　修无量施戒
忍精进定慧　　行是为众生
以是行因缘　　故处师子座
我等今合掌　　唯愿断所疑
随法住久近　　令众得法明
悉断诸疑网　　通达一切法

于时众中有法王子。名华德藏。即从座起偏袒右肩右膝著地。合掌向佛作是念言。我欲从佛问诸法门金刚句门重句门不断句门修集一切诸法句门。若善男子善女人学是句门。于一切法。当得无碍眼智方便。唯愿如来。观我先世所种善根深心求道发大庄严。于时如来观此菩萨从初发意所种善根深心求道大庄严已。顾视众会口出妙光明如炽焰。遍照无量无边世界。山林墙壁地水火风及虚空界皆一金色。八方上下流布无碍。尔时三千大千世界所有众生。皆自见身如真金色。众生多为欲火所烧。自觉其身婬欲意息。多为瞋恚火所烧者。自觉其身瞋恚意息。多为愚痴火所烧者。自觉其身愚痴意息。普此三千大千世界大地狱中苦恼众生。以佛神通本愿力故。暂得休息。尔时三千大千世界其中众生业障报障烦恼障覆。以佛神力及华德藏本愿力故。皆得暂息。尔时如来身诸毛孔。普放无量业报光明。皆令众生增长善根。所放光明过于东方无量无边恒河沙等阿僧祇世界。南西北方四维上下亦复如是。佛放光已举声謦欬。其声遍闻一切世界。
