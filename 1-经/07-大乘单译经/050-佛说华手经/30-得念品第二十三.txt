
佛告舍利弗。汝复欲闻菩萨心不。唯然世尊。今正是时。应当更说菩萨真心。以是真心则能修集无上菩提。佛告舍利弗。乃往过去无量无边不可思议阿僧祇劫。尔时有佛。号德王明如来应供正遍知明行足善逝世间解无上士调御丈夫天人师佛世尊。出现于世。舍利弗。是德王明佛。声闻大会八万四千。菩萨众会数亦如是。时彼声闻一一会中八万四千人皆得阿罗汉。其诸菩萨一一会中八万四千人得阿惟越智。德王明佛。尔所漏尽心得自在。大阿罗汉诸须陀洹及斯陀含阿那含众复倍是数。时有王子名曰得念。往诣佛所头面礼足却住一面。王子见佛有大威德。作是思惟。佛为希有。成就如是甚深功德。我当何缘得集如是佛之智慧及相好身。即随所念以偈问佛。

我今见世尊　　愿当得是智
行何业因缘　　逮此无上慧
佛身色第一　　犹如星中月
神通力无比　　能随众说法
智慧无与等　　如释天中尊
于法得自在　　我今问是事
佛智净无碍　　三世皆通达
一切众所尊　　为我说此事
世尊昔曾见　　无央数诸佛
咨问菩提因　　愿今为我说
今问无碍智　　云何证佛道
一切众所归　　得度生死苦

舍利弗。时德王明佛。以偈答曰。

童子汝所说　　其事实如是
我曾见诸佛　　数如恒河沙
见佛过恒沙　　名数不可尽
亦于恒沙劫　　问佛如是事
汝发菩提心　　当成两足尊
今听我所说　　闻已如说行
常行施不怠　　持戒不休息
多闻无厌足　　修习真智慧
佛略说此偈　　见童子无厌
欲令成佛道　　更为广分别
汝布施不懈　　持净戒无倦
问智者无厌　　是真智因缘
真智无方所　　亦无常住处
因缘问诸佛　　故生真智慧
佛智不依眼　　眼性自空故
是以不应著　　当求佛智慧
耳鼻舌身根　　及意亦如是
此诸入皆空　　无可贪著相
四大合成身　　心所依止处
是从忆想生　　忆想亦非有
若不依止身　　亦不依寿命
又不依财利　　则能得佛道
常应求出家　　常勤行精进
常厌秽诸欲　　为离恶道故
汝所行布施　　为一切众生
于众不分别　　亦不戏论施

时得念王子。信心欢喜即于佛前。而说偈言。

世尊能断疑　　拔出生死道
说是深净法　　为我作大利
我谓便成佛　　已坐于道场
坏一切魔缚　　从佛闻法故
我便为众导　　能动大千界
现种种神通　　从佛闻法故
谓便舍大寿　　已入于涅槃
一切法皆空　　生是真智故
知法灭尽相　　灭法无处所
有为皆尽灭　　尽灭即为空
我今诣父母　　报谢并奉辞
于佛法出家　　为修菩提故
即时礼佛足　　绕三匝已去
行趣父母所　　中道值恶魔
恶魔生是念　　王子欲出家
我当作障碍　　娆乱坏其心
即立于中路　　借问王子言
疾行将何趣　　小住欲相问
王子时答曰　　吾从佛所来
得闻无上法　　今欲修习之
魔言汝善哉　　精进求佛道
但应先受欲　　然后当出家
汝生尊贵处　　民财富无量
当先受世乐　　勿于后生悔
如是尊贵处　　妙五欲难得
若今舍出家　　后必生悔心
即时王子曰　　受欲终无安
汝以颠倒心　　赞是虚秽法
汝说富贵难　　离八难甚难
我今遇是时　　出家修佛道
我了知欲界　　色无色界过
三界苦无常　　断爱得寂灭
当证无为法　　大利益众生
度脱老病死　　往来众勤苦

时失念魔语王子曰。仁者自言志求佛法。我今亦当相化利益。时得念言。且为吾说闻已当知。魔言。立誓乃为汝说。王子答曰。咄哉仁者。吾先相语闻已当知。魔谓得念。汝不应说闻已当知。应如是言。但见教化当随教行。得念对曰。吾今不应如弟子法随教便行。所以者何。汝若于法生非法相。于非法中而生法相。以是教吾吾当思惟。善者随行不善则弃。故智者法闻已当知。汝欲令吾先定立誓如教便行。是凡夫事非智者业。是魔所为非佛法也。故不随汝决定立誓。惧有智者讥呵我言。云何立誓而后自违。时魔念曰。今是王子聪明黠慧。不肯立誓难可诳惑。作是念已语得念言。善哉王子。智者之法不应先誓。虽然我今教汝汝当信受。于何事中。见多过咎应当舍离。见有少过当亲近之。王子闻已即谓魔曰。咄哉丈夫。汝今不应作如是说。所以者何。多过少过皆不应近。譬如多毒能伤害人少亦能害。如转轮王饭中有毒能害于人。若下贱者饭中有毒亦能害人。是故当知。多过少过深智之人皆应舍离。智所近法无诸过失。无热无恼不动寂灭究竟安乐。时魔生念。今教是人不肯信受而逆酬答。悉能通达反令我疑。虽然更有一理。是王子心少过多过俱不欲受。而菩萨行多诸过咎。久处生死往来众趣。贪欲瞋恚愚痴等过。非时求者强来从索所爱重物。头目髓脑及诸身分。菩萨行中有如是咎。是王子心少过尚舍何况多失。今若闻此菩萨行中有如斯咎。或当退转以小乘法。入泥洹者如是犹差。此则便为大坏其心。思惟是已语王子曰。善哉善哉诚如所言。多过少过皆不应近。是智者法。我所说谬不达汝心。王子当知。唯有泥洹无诸过咎。是故汝当一心勤求。止勿往来经历生死数受众苦。王子当知。受胎甚苦。处胎时苦。出时亦苦。爱别离苦。怨憎会苦。是身无常空不坚固。养育勤劳寿命危脆。是无常事甚可怖畏。无边世生死何可穷尽。智者闻是足生厌离。汝向自言。诸佛难值八难难离。人身难得经法难闻信之亦难。汝今皆已具得斯事。不应空舍当生厌离。即于此身便入泥洹。我本意者正欲说此。故先令汝立决定誓。乃谓我言闻已当知。王子答曰。若仁者。言生老病死数数受苦可如所说。若言此身当入泥洹。是则不可。我闻此已。乃于众生转增慈悲。众生可愍于老病死数数受苦。我得阿耨多罗三藐三菩提时。为转无量老病死苦。而为说法令得永离。仁者希有大见利益。我闻汝说生死苦时。便于众生而起大悲救护之心。若我此身即入泥洹谁当救者。又今于汝闻是事已。转坚固我大愿庄严。尔时弊魔语王子言。汝说少过尚不应近。今以何故欲入生死。答言仁者。阿耨多罗三藐三菩提中。无一过咎故应习近。魔言王子。无上道中虽无过咎谁当相与。我求佛道尚不能得。而况汝耶。我本生念当得佛道。发是邪心。即时便有无数乞人。来从我索头目髓脑及诸身分。又言王子。我舍头目及手足等与诸乞人。血流成河。汝欲见不。答言欲见以为利益。魔即生念。此王子心于无上道如似可转。作如是言。我欲见此以为利益。魔即化作四大血池。其血充满。于此池边流四血河。积诸人头如须弥山。有始坏者。有已青瘀黄赤白等。亦复变作诸死人尸积若众山。或截手足或复出眼。或刖耳鼻断诸身分。又作夜叉诸啖人鬼。四边充满甚可怖畏。或执刀杖弓矢鉾戟。担山吐火雷电霹雳。或复变作诸恶虫兽师子熊罴虎豹之头。牛马驼象猪犬之头。蛇头鱼头摩伽鱼头。此诸鬼等或执毒蛇或口吐火。或有二头五头十头百千万头。或有一舌二舌十舌百千万舌。一眼二眼五眼十眼百千万眼。各出大声甚可怖畏。各共眼语瞋目看视。啮唇吐舌四面围绕。变作如是可畏事已。语王子言。汝今见是四大血池出四大河流血满不。王子言见。魔言此皆是我本发无上菩提心时有诸乞人。来从我索头目髓脑种种身分。所有流血成此大河。汝又见此须弥山等人头聚不。王子言见。魔言此皆是我往昔施诸乞人所断之头。汝复见是如四大山死人尸聚或截手足及耳鼻等诸身分不。王子言见。魔言此亦是我本为菩萨行佛道时。施诸乞人所舍之身。汝复见是四边夜叉诸恶鬼等可怖畏不。王子言见。魔言若人发阿耨多罗三藐三菩提心。即便为是诸鬼所著。从乞头目耳鼻手足种种身分。我从往昔发心已来。断尔所头及诸身分。魔复化作大罗刹众。语王子言。汝又见是罗刹众不。王子言见。魔言若发无上菩提心者。是诸恶鬼残食五藏。饮心血七滴断其命根。汝今当知。若不舍离是菩提心。不脱此苦。我本思惟是事甚难终不可得。不能堪受此众苦恼。是故退转于无上道。当退转时即脱此苦安隐快乐。是故我今为利益汝。说如斯事。勿复发是无上道心。汝若发者受此苦分不得解脱。得念王子作是思惟。我于佛所发阿耨多罗三藐三菩提心欲趣父母。是人中路而见沮坏。此或是魔化为人身。若魔所使。或于佛道而起退转懈怠之心。故来坏我。此人先世必有重罪。是故今有尔所乞人。来索头目种种身分断其命根受此衰恼。复次是诸乞人。能助菩萨成无上道。所以者何。此等乞人从处处来。皆以贪欲瞋恚愚痴嫉妒憍慢。故从菩萨非时乞求。若我不能满此众生世间愿者。云何能与出世间利。是人懈怠不能深乐无上道故。便生退转。我今见此转加精进求无上道。假使我于一息之顷。舍尔所身乃至究竟最后边身。常于一念舍尔所身。心终不退。我今当发大愿庄严。此诸众生以烦恼力起是罪业。我要当得无上菩提断烦恼故。而为说法。思惟是已便语魔言。咄哉仁者。甚为希有。大见利益。安隐求者。开菩提者。能示现我如是等事。我见此已发大庄严。转增坚固深乐菩提。时魔生念。今此王子见是变化。倍复精进深乐菩提。作是念已语王子言。仁者若不信受我语。今小相离自当知之。时诸魔民即语魔曰。今是王子不受汝教。可小远去。我甚饥渴。当坏其身残食五藏饮其心血。或复有言。汝小远去。我当碎灭此王子身。或有言曰。汝小避去我索其头。或有鬼言。我从索眼耳鼻舌等种种身分。有罗刹言汝小离之。今是王子命尽时到。汝欲利益而不肯受。我今杀害食其血肉。世世受胎处胎出胎。我常随逐而残食之。有夜叉鬼更相谓言。是人无力不随主教。今当收捕系缚杀害坏裂其身。时失念魔语罗刹言。汝等小住。我当令此得念王子转是邪见。为之长夜作善知识。汝等小住当识汝恩。我今欲令生正见心。若复不舍恶邪见者便相随意。若能转者当报汝恩。此王子后亦当报我。时失念魔第二第三语王子曰。当受此言。我是深心求益利者。为汝尽形作善知识。今可舍是颠倒邪见。王子当知。是无上道难得难证。汝复欲见诸大菩萨命终之后所生处不。答言欲见。时失念魔即于其处化大地狱。语王子言。汝今见是地狱众生种种拷掠受诸苦不。王子言见。魔言是人皆坐先世初发无上菩提心时。非时求者强来从索所爱重物。以悭惜故起瞋恨心受此罪报。但为外物尚生此中。况复来索头目髓脑而无瞋心。以瞋心故便受此罪。汝若悭惜不肯与者则生是中。设复与之而生瞋恨亦堕是中。二边不免俱受此苦。王子当知。若施求者不生瞋心。此诸夜叉亦于胎中。生时生已杀害割截。分裂支体各自持去。王子当知。是菩萨道二边有过。若与不与俱亦不善。汝不信我。当问是人何故生此。王子问言。咄诸仁者。汝以何故皆生是处。诸人答言。我等昔修佛道时。于诸求者生悭贪心故生此中。又言我等本求佛道。诸乞人来割截我身。我于尔时生瞋恨心故堕斯处。是故王子。汝当随顺此人所说。莫入是中后生悔恨。尔时王子。即谓魔曰。咄哉仁者。深见利益。示我地狱及此菩萨。吾从今日于所重物。无有悭吝不施之心。若施乞人终不瞋恨。所以者何。生地狱者是悭贪报非布施果。咄哉仁者。今可共诣德王明佛当问此事。随佛所说俱共行之。失念魔言。我今何用诣佛所为。汝欲往者自可随意。所以者何。我恐彼佛还教我发无上道心。得念王子。复语魔言。汝自云是深求利者。求安隐者。必共我诣德王明佛。随佛所说当共修行。如是至三魔亦不肯。王子且置。我本曾已随佛语故备受众苦。今不能往。王子即时执手牵引俱诣佛所。头面礼足于一面坐。以先所论具向佛说。佛言得念。善哉善哉。汝能不随此人所说。是失念魔。诳惑障碍汝菩萨道。即时王子告失念曰。汝今应当归佛归法归比丘僧。魔言且止。我不归命佛法及僧。语已便默。尔时王子谛视魔已一心立誓。若我至心求佛道者。当令是魔为比丘形。即时失念剃头法服。执持应器立于众中。自见其身出家法服持钵执锡为沙门像。而白佛言。世尊。若本无心归命三宝。强变其形为沙门像。法应尔耶。佛告失念。谁强与汝剃头法服应法器耶。魔即生念。无人与我剃头法服为沙门者。我今何不弃舍而去。即欲自释法服应器而不能离。便作是念。我住此众随几所时常为人笑。可于此没还本宫殿。作是念已忽然不现。上升天宫语诸眷属。汝等勿谓我为比丘。犹故是本失念魔王。吾欲往诣德王明佛有所娆坏。而反使我变为此像。甚可笑也。时诸眷属骂言。秃人勿为狂言。汝则非复是魔天王。今更有王在此宫殿。失念闻已深生恼悔。悲号啼哭还到佛所。德王明佛以神通力。即时化现阿鼻地狱。中有狱卒。持热铁丸大如须弥。东西推求失念魔王。为何者是。有人问言。何用之为。狱卒答言。我欲以此大热铁丸著其口中。更有人言。此失念魔已作沙门得脱地狱。或有狱卒。持大火山置两肩上。东西推觅失念魔王。为何者是。有人问言。何用之为。狱卒答言。欲以火山焚碎其身。有人谓言。是失念魔已得出家脱地狱苦。或有狱卒。以铁刀山猛火焰起置其肩上。东西推求失念魔王。为何者是。有人问言。何用之为。狱卒答言。欲以刀山斩截其身。有人谓言。失念魔王已于德王明佛法中出家脱地狱苦。或有狱卒。肩负大镬盛满融铜。东西推觅失念魔者。今何所在。有人问言。汝用之为。狱卒答言。欲以融铜灌其口中。烧其唇舌咽喉五脏燋烂下过。有人谓言。是失念魔于德王明佛法中出家脱地狱苦。或有狱卒。手执铁叉弓矢鉾戟种种器仗。东西推求作如是言。失念魔者今在何所。有人问言。何用之为。狱卒答言。我欲以此种种器仗斫刺割截残害其身。有人谓言。是失念魔已得出家脱地狱苦。时失念魔。于地狱中。闻诸狱卒可畏音声。收捕系缚打斫刺割。坏裂其身勿纵令活。闻是事已甚大怖畏。作是念言。今自眼见无所复疑。我定衰退失本天宫入大地狱。诸狱卒等四边唱唤欲收捕我。今当何怙。唯出家法可以依恃。若佛信我至诚心者。当于佛法出家为道。冀得脱此大地狱苦。可以此意向王子说。作是念已。即向得念。具陈斯事言我欲于佛法出家。得念答言。汝若能以信乐清净。而发无上菩提心者。然后乃可于法出家。所以者何。诸佛法中不但正以剃头染服名为出家。随其出家所应行法。汝当行已乃得出家。失念当知。于佛法中。若有贪著我我所者及分别者。不名出家。失念。汝当先发无上菩提之心。然后正观。以何法故名为地狱。地狱体性如是推求。必当不得地狱定性。亦复不见入地狱法及不入法。时失念魔即发无上菩提之心。常乐正观如是法相。不久便得无生法忍。舍利弗。得念王子一心开导是失念魔。令离诸恶至不退地。德王明佛便为之授无上道记。舍利弗。是则名为真菩萨心。诸菩萨等以是心故。能集无量无边佛法。舍利弗。汝谓失念是异人乎勿造斯观。即是过去拘珊提佛。于此贤劫度脱众生已入涅槃。时得念者岂异人乎。今此众中坚意菩萨摩诃萨是。舍利弗。尔时得念到父母所。于一面立白父母言。我今欲于德王明佛法中出家。于父母前而说偈言。

我于法出家　　父母勿障碍
出家佛所赞　　是众乐之本
欲得帝王乐　　生天及财富
欲求功德慧　　当于法出家
父母今尊贵　　本行施戒故
更造功德本　　当得为法王
本行施戒忍　　今得为人王
若欲增长善　　今可行出家
人受福报尽　　后堕诸恶道
起重罪业故　　不能值诸佛
若人舍余福　　出家行善法
则能离八难　　常得值诸佛
见佛速得信　　以信生恭敬
敬心顺行道　　疾得成菩提
若欲离诸难　　当远恶知识
随我学出家　　是众乐之本
诸天龙鬼神　　及揵闼婆等
无能作障碍　　令我不出家
若欲作障碍　　徒自起罪业
如大力象王　　坏锁得随意
我今亦如是　　断弃贪爱缚
断已当出家　　无人能转者
父母敬威德　　默然听出家
即右绕已去　　径往诣佛所
诣佛出家已　　无量众生闻
心皆生信乐　　随王子出家
王子善知识　　无量长者子
信佛法微妙　　皆共行出家
王闻子出家　　亦舍国尊位
即与八十亿　　七十那由他
如是等眷属　　悉共行出家
尔时王夫人　　闻王出家已
与八万婇女　　亦共行出家
皆随此王子　　而发大乘心
如是赞出家　　谁不随学者

舍利弗。汝谓是得念父种善根王为异人乎。勿造斯观。即我身是。尔时世尊。而说偈言。

时王及大臣　　婇女诸眷属
二万一千岁　　俱净修梵行
命终时彼佛　　处众而微笑
与彼王授记　　说其本行愿
是王修梵行　　深发大乘愿
终不堕诸难　　常生无难处
是王无量劫　　供养无数佛
贤劫成世雄　　号曰释迦文
是王诸眷属　　得念等比丘
释迦文佛所　　出家为弟子
皆净修梵行　　终还得人身
于佛灭度后　　广分布舍利
斯等于末世　　佛法将灭时
还得共听闻　　我今所说经
佛慧净无碍　　演智光所说
诸有所言论　　终归皆真实
若人闻是法　　深信衣毛竖
则不生狐疑　　我未得授记
若人在末世　　于深法得忍
便应作是念　　我闻法王说
比丘比丘尼　　诸清信士女
能乐是深法　　我皆与授记
佛说此法时　　于大众会中
具满八十亿　　七十那由人
皆得柔顺忍　　为小法王子
