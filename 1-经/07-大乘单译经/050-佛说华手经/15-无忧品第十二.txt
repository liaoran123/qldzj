
尔时佛告弥勒菩萨言。阿逸多。何等名为真菩萨心。菩萨心者。不可思量不可宣示。我今欲说譬喻证明此心。阿逸多。乃往过去无量无边阿僧祇劫。尔时有佛。号曰安王如来应供正遍知明行足善逝世间解无上士调御丈夫天人师佛世尊。是安王佛寿八万四千岁。有三大会。初会说法七十亿人得阿罗汉。第二大会九十亿人得阿罗汉。第三大会满百亿人得阿罗汉。诸漏已尽所作已办。弃舍重担逮得己利。尽诸有结正智解脱。时有灌顶大王名师子德王。大夫人有二太子。一名无忧。二名离忧。一时俱生。是二王子共戏殿上。见安王佛大众围绕入喜见城。即时无忧谓离忧曰。见安王佛从彼来耶。离忧言见。时无忧言。我等可作如安王佛。即为离忧而说偈言。

离忧汝且观　　是安王世尊
大众所敬绕　　安祥从彼来
我生如是心　　欲求无上道
度生老病死　　一切苦众生
贪嫉恚慢故　　而作众罪业
作众罪业已　　轮转诸恶趣
我当求佛道　　度此等众生
离忧汝亦当　　发此无上心
诸佛甚难值　　如优昙钵华

尔时离忧。以偈答言。

言说无所成　　世多说不行
我不以言说　　但心行菩提
世多言作佛　　不能如说行
是人皆虚言　　终无实果报
若但以言说　　而能得佛道
一切言说者　　皆应得作佛

尔时无忧。重说偈言。

若如汝发心　　是则为悭贪
畏诸乞求故　　发心而无言
大人请众生　　等施财法分
一切无所吝　　但欲成菩提
若如是发心　　名为懈怠者
恐不如说行　　是则为可耻
汝疑无上道　　无量难独成
预生如是心　　故不敢发言
时离忧言。当共往问安王如来。我等发心谁为是真。若从佛闻自当知之。作是语已。即时离忧从梯而下。为供养故。持真珠屐及上宝衣价直一亿。往诣佛所。于时无忧即从殿上自投而下。身无所损安隐而立。往诣佛所。脱身宝衣解髻明珠。奉安王佛。佛愍受之。离忧从后来到佛所。时见无忧在佛边立。即问之曰。从何道来。无忧答言。我于殿上自投而下。身无伤损安立佛所。离忧即以无价宝衣及摩尼屐。奉安王佛。而说偈言。

我得见世尊　　而从非道行
今当修正道　　诸佛之所赞

尔时无忧。又说偈言。

若人惜身命　　犹汝来求道
是人为自利　　不能益众生
我不惜身命　　愿受诸勤苦
为利益众生　　度众苦恼者
见佛即是道　　不应更余求
凡夫行正道　　实堕邪径中
众生在邪道　　见是正是邪
贪著即魔缚　　则远离世道
我愿常值佛　　常愿得出家
常净修梵行　　世世度众生
常安住善法　　常持佛法藏
以是所持法　　大利益众生
常发行精进　　闻法即解义
常住于禅定　　功德故高尊

阿逸多。是二王子说此偈已。于安王佛所出家修道。各相谓言。我先作佛。时无忧比丘谓离忧曰。汝以何行欲先作佛。离忧答言。我发心为一一众生。于万亿劫受地狱苦而心无悔。至得阿耨多罗三藐三菩提。我以如是坚固庄严。又以堪忍柔和之心。假使有人从东方来。持诸粪火屎尿毒瓶。击我头上。我于尔时。不生瞋恨不恶眼视亦不呵骂。但作是念。我今行忍为求佛法生佛智慧。欲令此人得灭度故。若我瞋恨与彼何异。我是行人彼非行者。我不应起非行者业。行者之业我所应起。所谓自断瞋恨。亦断无量众生瞋恨而为说法。我为阿耨多罗三藐三菩提故如是庄严。尔时无忧问离忧曰。汝见是心以如是心发庄严耶。离忧答言。若无是心则无庄严。若无庄严云何当有菩萨修道。是故当知。有是心故。菩萨修道出于世间。无忧比丘语离忧言。莫作此说。有是心故故有庄严。所以者何。心空如幻念念生灭。若空如幻念念生灭。是法无相亦无无相。离忧。若有若无皆名为见。若有是见皆是邪见。若是邪见即是邪道。不名菩提。是人远离菩提之道。无所希望。是故当知。有无等法皆是戏论。戏论法者。菩萨不应亲近修习。何法菩萨所应习近。无法菩萨所应习近。所以者何。若法可习是则非法。是故菩萨于一切法不应乐著。所以者何。是阿耨多罗三藐三菩提。非著法故。若菩萨如是得解亦是非法。所以者何。非得解相是名菩提。菩萨有如是知如是观者。亦堕非法。所以者何。无解脱相是名菩提。若菩萨如是修习。我于是法当如是证。即堕非法。所以者何。无性无说是名菩提。尔时离忧。谓无忧言。若菩提有汝当言有。无应言无。汝何以故。于阿耨多罗三藐三菩提中。都无所说。无忧答言。汝善知识。菩提名为非戏论法。汝莫戏论若有若无。所以者何。诸有戏论皆非菩提。若无戏论即是菩提。时离忧言。善知识。我于汝说不解义趣。谓诸戏论皆非菩提。无戏论法是即菩提。无忧答言。汝善知识。可共诣佛请决所疑。时二比丘俱诣佛所。顶礼佛足于一面坐。离忧比丘以先所论具向佛说。时安王佛可无忧言。善哉善哉。既印可已。告离忧曰。如无忧言。谓有戏论皆非菩提。无戏论法是则菩提。所以者何。离诸戏论是名菩提。云何为离。一切戏论皆悉寂灭。何名戏论。色阴戏论。受想行阴识阴戏论。戒品定品慧品戏论。少欲知足苦行头陀易满易养空闲静处。皆是戏论。是诸戏论从何处起。皆从忆想分别故起。何谓分别。谓分别色受想行识。分别戒品定品慧品少欲知足诸善法等。若分别色即是非色。是分别中。则无戒品定品慧品少欲知足行头陀等。是分别中亦无色空。又若分别受想行识即是非识。是分别中。则无戒品定品慧品少欲知足行头陀等。是分别中亦无识空。能如此知是慧亦空。如是空中。无有诸相若一若异。是名菩提。尔时离忧。闻说是法逮无生忍。又亦得知是菩提心。以是心故名为菩萨。时二菩萨。观如是法信解随顺。八万岁中常勤精进。经行不息未曾睡卧。八万岁中不生贪欲恚痴之心。是二菩萨于此命终。即生下方第千世界妙肩佛所俱共出家。自识宿命精进如前。如是展转从一佛所至一佛所。得值六百八千万亿诸佛世尊。于诸佛法。常得出家精进如前。然后无忧先得作佛号上众严。离忧菩萨于余佛国。后得作佛号曰上众。佛告弥勒。是二佛法广宣流布。寿命无量阿僧祇劫。阿逸多。是名菩萨摩诃萨心。无来无去无所贪著无生无灭无住无动。若有众生起是心者。则为希有。尔时世尊。欲明此义。而说偈言。

佛灯出于世　　万亿劫难值
如优昙钵华　　时时乃一现
深发菩提心　　正行佛道者
如是大菩萨　　世间亦难遇
是故若有人　　能发此大心
斯人当作佛　　处众师子吼
自在师子吼　　能转净法轮
佛神通无碍　　皆在初心中
佛相三十二　　十八不共法
是法及诸相　　皆在初心中
诸佛不虚行　　象王回观法
及无见顶相　　皆在初心中
布施持戒忍　　精进禅智慧
此诸波罗蜜　　皆在初心中
如是等功德　　及余诸佛法
当知是一切　　皆在初心中
声闻戒定慧　　及众神通力
如是诸善法　　亦在初心中
若我本不发　　无上菩提心
今则不能得　　一切佛智慧
尚不能自得　　况令众生闻
声闻弟子众　　亦不出世间
若深行因缘　　证辟支佛道
为世作福田　　入无余泥洹
是等诸功德　　亦在初心中
世间出世间　　一切诸乐具
当知此等事　　皆由菩提心
汝等观是心　　所得之报果
无量无数劫　　不能尽其边
汝等观是心　　念念常生灭
如幻无所有　　而得大果报
是心属因缘　　无一决定相
如是不定心　　能得大果报
是心不在缘　　亦不离众缘
非有亦非无　　而起大果报
智者知是心　　能生佛智慧
谁当不贵重　　唯除贪著者
若人依止色　　依受想行识
于法作二相　　以虚诳自缚
如人在虚空　　自谓我有缚
是人自系故　　常缚果报中
是故知心性　　虚诳无所有
不应生疑见　　是心非定相
是心及众缘　　皆空无自性
若人如是知　　终不退菩提
若法性自空　　是法即无生
一切无生法　　是名真智种
若人如是知　　我授菩提记
不以阴离阴　　而可得受记
若知法无相　　亦不取此慧
如是正智者　　是名真发心
得是坚固心　　斯人则能忍
恶口诸毁辱　　刀杖等众苦
若人得是忍　　则无贪恚心
自得利不高　　亦不嫉他人
能通达是忍　　灭有无二边
斯人于世间　　能行不坏智
是故当修此　　空无性法忍
我本亦修习　　故得成菩提
