
佛告舍利弗。菩萨有四法。能致一切最胜妙法。何谓为四。若人发大乘心见法欲坏。为久住故。勤加精进求法不倦。若见如来塔庙毁坏。勤加修治令得久住。为乐法故不惜身命。见苦众生生大悲心。转加精进作如是愿。何时当得修习佛道为断此苦而为说法。舍利弗。菩萨摩诃萨。求法无厌。为求法故发大深心而生大欲。菩萨摩诃萨。为求大智威德难胜坏憍慢故。菩萨摩诃萨。常于众生乐行慈心为之求利。作如是念。此众生等无有救者唯我一人。菩萨摩诃萨为无瞋恨。修大悲故。菩萨摩诃萨为无嫉妒。令众生得真智慧故。菩萨摩诃萨为无悭心。常以法施摄众生故。菩萨摩诃萨为大施者。能以深心乐佛道故。菩萨摩诃萨于一切法心无所著。菩萨摩诃萨为善来说者。颜色和悦言常含笑。见苦众生倍加精进。菩萨摩诃萨喜深佛法。菩萨摩诃萨为无所畏。于大众中师子吼故。菩萨摩诃萨为无惊怖。住佛法故。菩萨摩诃萨常勤精进。集善根故。菩萨摩诃萨于诸国界城邑聚落无所专系。菩萨摩诃萨常勤教化十方世界一切众生。菩萨摩诃萨聪明利根通达诸法。菩萨摩诃萨求真实义。如实思量一切法故。菩萨摩诃萨于佛法中求真实义。为欲自得无上道故。菩萨摩诃萨为觉悟者。善能知时化众生故。舍利弗。菩萨摩诃萨能如法坏外道论者。菩萨摩诃萨于一切法决定义者。菩萨摩诃萨为佛法性。菩萨摩诃萨为法宝因。生法宝故。菩萨摩诃萨为如大海。受一切法无厌足故。菩萨摩诃萨如铁围山。能障无量无数众生烦恼风故。菩萨摩诃萨如大海水。演法无尽故。菩萨摩诃萨其心清净。如虚空故。菩萨摩诃萨为无尽者。等虚空故。菩萨摩诃萨如须弥山。积善法故。菩萨摩诃萨为如大地。受憎爱故。菩萨摩诃萨为如良田。种诸善根不败失故。菩萨摩诃萨为如猛日。能与众生法光明故。菩萨摩诃萨犹如净月。坏诸冥故。菩萨摩诃萨为如巨盖。障诸众生婬怒痴等烦恼热故。菩萨摩诃萨犹如密荫。为诸众生安隐息故。菩萨摩诃萨犹如大树。能为众生所归趣故。菩萨摩诃萨能为世间度者。归者所依止者。无畏施者。菩萨摩诃萨为世间师。于诸技艺悉通达故。菩萨摩诃萨为众生利。能与今世后世涅槃乐故。菩萨摩诃萨一切众生皆应礼敬。舍利弗。若诸众生。能知菩萨为之如是难行苦行求乐因缘而作重担。如我知者一切众生。皆应顶戴若肩荷负。从初发心乃至成佛。于是时中一切世间诸天及人所有乐具尽以供养。亦常顶戴令不在地。又是菩萨趣道场时。以已上服或以天衣众妙莲华。为敷高座上至有顶。以天宝衣而为轩盖障蔽风日。得阿耨多罗三藐三菩提已。以诸华香幢幡妓乐。亦以自身供养给侍。是诸众生如是恭敬供养给事。犹不能报菩萨之恩。所以者何。菩萨摩诃萨为与众生无漏清净无上道乐。发大庄严。舍利弗。以世间乐欲比是者。百分千分百千万分尚不及一。乃至譬喻所不能及。所以者何。众生所奉菩萨乐具。皆是世间有漏虚诳无常变异。菩萨所施众生之乐皆出世间。无漏真实无热无恼无量无限毕竟常乐。是故舍利弗。当知众生以一切乐具供养菩萨犹不能报。舍利弗。菩萨摩诃萨。于睡眠者而为觉悟。于放逸者而为精进。于狂惑者常修正念。于盲冥者常为明日。于病瘦者为大医药。于邪见者为示正道。能于未起善法众生。起善法。于未增长善法众生。增善法。舍利弗。取要言之。更无余人能为众生归者救者究竟道者。唯有诸佛。而诸佛法如来法自然法。非从余出。一切皆因菩萨道生。
