
佛告舍利弗。有四救法。何谓为四。怖畏众生如来能救。入邪径者圣道能救。诸恶业者念处能救。在八难者菩萨能救。是为四。舍利弗。有四安法。何谓为四。生得值佛为大安隐。得无难处为大安隐。能信佛法为大安隐。具圣正见为大安隐。是名为四。舍利弗。复有四法能成事业。何谓为四。四大柔和令身安隐。正见能生质直净心。见佛得信为众乐因。发无上心能灭无量无数众生诸烦恼病。是为四法能成事业。又舍利弗。世有四愿。何谓为四。诸病瘦者愿欲得治。饥渴所逼愿得饮食。苦恼所切愿欲得乐。行崄路者愿得安隐。是为四愿。又舍利弗。世间凡有四贪著处。以贪著故当堕恶道。何谓为四。一者贪身。二著寿命。三利财产。四耽爱欲。是名为四。舍利弗。有七藏处。所谓风藏生藏熟藏冷藏热藏见藏欲藏。舍利弗。是诸藏中欲藏最牢。此欲藏者为何所依。依止洟唾痰癊脓血筋骨皮肉心肝五藏肠胃屎尿。
尔时会中有一居士名曰选择。居士有妻其名妙色。面貌端严姿容挺特。选择居士深生爱著烦恼炽盛。闻佛所说。即白佛言。世尊。莫作是说。贪欲之心起于屎尿。所以者何。我妻端严无诸臭秽。佛知居士贪垢情深。即时化作一妇人像。端严净洁状如妙色。整容徐步来入众中。居士见已即作是念。我妻何缘来入此会。作是念已即问之曰。汝以何故而来此耶。答言欲听世尊说法。居士即牵坐自衣上。佛以神力令是妇人粪污其衣。使此居士不堪臭处。以手掩鼻顾视左右。谁为此者。时跋难陀在右边坐。语居士言。何故掩鼻而顾视我。答言是处甚大臭秽。以佛神力。令跋难陀及诸众会见此妇人便弃粪秽污居士衣。时跋难陀语居士言。且观汝妻所为臭秽。居士答言。我无所疑。我妻净洁身无诸秽。若有疑者自当观之。语跋难陀。我意谓汝为此秽污。时跋难陀即大恚怒。从座而起语居士言。汝无惭愧。谁名字汝为居士耶。汝今应名屎居士也。何不自以手牵汝妻坐衣上耶。汝妻坐时便此粪秽。汝自坐上为屎所涂。而无羞耻反欲谤人。会中唱言。此屎居士可遣出众。便谓之言。不净弊人不应在众。即以手牵令出众外。选择心惑语其妻曰。我敬汝故令坐衣上。汝为大人法应尔耶。妻即答言。汝近粪囊法自应尔。居士尔时即生厌心。欲去衣粪更污身体。谓跋难陀。当何方便得离此秽。跋难陀言。非直此粪污染汝身。更有诸衰是汝之分。若欲离者当远逃逝。以汝妻粪令此大众头痛闷乱。居士答曰。诸释子等皆多慈愍。汝甚恶口乃如是耶。跋难陀言。如汝今者何可怜愍。佛之所说而敢违逆。作如是言。我妻端正无诸臭处。汝今自观为净洁不而欲谤我。尔时居士谓其妻曰。汝可还归。既遣之已语跋难陀。我今明见女人谄曲多诸过咎不净充满。心生厌离。欲于佛法出家为道。跋难陀言。汝今形体臭秽如是。若以香涂经历年载。然后或可堪任出家。居士答曰。我若涂香经历年岁。或身无常或佛灭度。坏我出家求道因缘。今若见听得出家者。我不复往城邑聚落。僧房精舍作阿兰若。乞食纳衣于空闲处。谁闻我臭。佛言。居士。汝欲于我法中出家。即白佛言。唯然世尊。佛言。善来。汝为沙门修行梵行。即时居士须发自落袈裟著身执持应器如比丘像。佛为说法苦集灭道。闻是四谛远尘离垢得法眼净成须陀洹。重为说法教化渐令得斯陀含阿那含果。过是夜已执衣持钵。诣王舍城次行乞食。遂到本舍在门外立。时妻妙色。自见其夫剃头法服出家为道。即语之曰。法应见舍为沙门耶。选择答言。汝昨不应于我衣上便弃不净污我身耶。妙色答言。汝为比丘应谤人耶。我从父舍到汝家来未见外门。况诣竹园至彼会中。尔时比丘语妙色言。有跋难陀为我时人。于大众中见遣令出。时有恶魔随逐选择。而语之言。汝昨见者非妙色也。是化所作眩惑汝心。今可还以五欲自娱。沙门瞿昙欺诳汝耳。汝今虚妄非实比丘。瞿昙沙门常以此术诱惑多人。令其出家如今诳汝。选择比丘证真法故即觉魔为。谓言恶人。汝亦变化我亦变化。是妙色姊俱为变化。佛所说法皆空如化。尔时妙色闻此法已。即于诸法远尘离垢得法眼净蠲除疑悔不随他语。于佛法中得无畏力。谓选择言。所为甚善。能于佛法乐修梵行。我亦于法出家为道。
尔时佛告舍利弗言。若人发心求无上道应离四法。何谓为四。离恶伴党诸恶知识及不善行。是为初法。所应远离。又舍利弗。若人发心求无上道。应当远离贪著女相。不与女人共处同事。是第二法。所应远离。又舍利弗。若人发心求无上道。应当远离外道书论。谓裸形论。路伽耶论。末伽梨论。非佛所说不应亲近听受读诵。是第三法。所应远离。又舍利弗。若人发心求无上道。不应亲近邪见恶见。是第四法。所应远离。舍利弗。如来不见更有余法深障佛道如此四法。是故菩萨应当舍离。又舍利弗。若欲疾得无上道者。当修四法。何谓为四。菩萨应当随善知识。善知识者谓诸佛是。若声闻人能令菩萨住深法藏诸波罗蜜。亦是菩萨善知识也。应当亲近供养恭敬。又舍利弗。菩萨应当亲近出家。亦应亲近阿兰若法。离女色故。又舍利弗。菩萨应当亲近修习大空正见。离邪见故。舍利弗。若诸菩萨欲疾逮得无上菩提。应当亲近如是四法。尔时世尊。欲明此义。而说偈言。

远离女人事　　及离恶知识
亦远外道论　　并余诸邪见
若亲近女人　　及诸恶知识
受外道论义　　增长诸邪见
增长邪见故　　速堕诸难处
难得离八难　　亦难信佛法
若人欲为恶　　即便造恶行
若作恶行者　　则便堕恶趣
是故求道者　　勿习近女色
常当生厌离　　观之如溷猪
勿近恶知识　　令住非法者
若近行非法　　令人失心目
莫亲近外道　　尼揵等论议
言辞虽严饰　　能生诸过咎
悉舍是众事　　则离诸邪见
我说此四事　　往来生死本
远离下劣法　　习近上妙行
我本所修习　　当行如是法
谓出家梵行　　亲近善知识
诸佛及弟子　　令我住佛道
我常修行空　　空空及大空
虽行是空法　　而不著于空
若法及所得　　二俱不在空
是名为真空　　世间所不测
我本为佛道　　所修行诸法
是法甚微妙　　非凡智所及
我求佛道时　　诸所闻经法
内心自思量　　不随他人说
我自通达已　　而为他人说
是名正真道　　空无碍寂灭
空中无有生　　亦无有老者
空中亦无死　　是名常住相
是名法实相　　道场所通达
坏破诸魔兵　　得成无上道
我之所得法　　即以为人说
令证无上际　　而无所转相
若欲得佛道　　及欲坐道场
欲破诸魔众　　常修此空法
若有人欲转　　无上妙法轮
度无量众生　　当学是空法
欲住佛十力　　及四无所畏
处众师子吼　　当习是空法
欲得大名闻　　广流布十方
当正心修习　　通达是空法
诸菩萨智者　　随我学空法
能得无上道　　是名最胜智
比丘比丘尼　　若随学我行
当得无上道　　如我今所得
非但是二众　　能行此空法
一切众生类　　亦学成佛道
我以八直道　　修行是空法
通达诸法相　　逮无上正觉
我修习是法　　能得无碍智
是诸佛真道　　谓常习空法
是故诸菩萨　　为利众生故
应当学此法　　所谓诸法空

舍利弗。菩萨摩诃萨复有四法。世世转身不失正念能如说行。于诸法中得决定心。得无碍辩利辩深辩及无等辩。诸佛知已加神通力。当于后世守护法城。何谓为四。常乐出家世世修习是出家法。为众生故。求法无厌说法无倦。习无依定坏诸法相。常勤修习念佛三昧。于诸缘中而无诤相。是名初法不失正念。又舍利弗。菩萨摩诃萨。自求佛道兼化众生令住其中。常乐称扬诸佛功德。是第二法不失正念。又舍利弗。菩萨摩诃萨。能成甚深无生法忍。是第三法不失正念。又舍利弗。菩萨摩诃萨。于命终时心不散乱。常念诸佛及甚深法。以是深忍不失正念。是名为四。尔时世尊。欲明此义。而说偈言。

菩萨常求法　　亦常行法施
是故于诸法　　终不失正念
以化无量众　　令住佛道故
世世转身时　　常得不失念
习近佛所赞　　甚深空寂法
是故此菩萨　　疾得无生忍
亦不生无生　　无生即无生
以是深忍故　　常不失正念
是菩萨智者　　不乱心命终
常专念诸佛　　及诸佛深法
是人命终时　　其心不退没
故世世转身　　常不失正念
是故若有人　　欲得无上道
当一心修习　　如是等四法
是法最第一　　诸佛之所赞
我今亦称扬　　汝等当修学
如来所说法　　为利汝等故
佛为利益者　　非强为汝说
若汝求佛智　　当修学是道
修学是道故　　从此生佛慧
若人怀懈慢　　及生退没者
终不得佛道　　当远离是事
若人计我心　　及住众生想
若依止诸法　　不能证佛道
当离是等心　　常修学空相
坏散一切法　　乃获甚深智
勿有所依止　　依止即动相
好乐动法故　　往来生死中
