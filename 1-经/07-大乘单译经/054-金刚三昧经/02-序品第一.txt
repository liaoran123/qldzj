
如是我闻：一时，佛在王舍大城耆阇崛山中。与大比丘众一万人俱，皆得阿罗汉道，其名曰：舍利弗、大目揵连、须菩提，如是众等阿罗汉。复有菩萨摩诃萨二千人俱，其名曰：解脱菩萨、心王菩萨、无住菩萨，如是等菩萨。复有长者八万人俱，其名曰：梵行长者、大梵长者、树提长者，如是等长者。复有天、龙、夜叉、乾闼婆、阿修罗、迦楼罗、紧那罗、摩睺罗伽、人非人等，六十万亿。
尔时，尊者大众围绕，为诸大众说大乘经，名《一味真实无相无生决定实际本觉利行》。若闻是经，乃至受持一四句偈，是人则为入佛智地，能以方便教化众生，为一切众生作大知识。佛说此经已，结跏趺坐，即入金刚三昧，身心不动。
 尔时，众中有一比丘，名曰阿伽陀，从座而起，合掌胡跪，欲重宣此义，而说偈言：

“大慈满足尊， 智慧通无碍，
广度众生故， 说于一谛义，
皆以一味道， 终不以小乘。
所说义味处， 皆悉离不实，
入佛诸智地， 决定真实际，
闻者皆出世， 无有不解脱。
无量诸菩萨， 皆悉度众生，
为众广深问， 知法寂灭相，
入于决定处；如来智方便，
当为入实说， 随顺皆一乘，
无有诸杂味。犹如一雨润，
众草皆悉荣；随其性各异，
一味之法润， 普充于一切；
如彼一雨润， 皆长菩提芽。
入于金刚味， 证法真实定，
决定断疑悔， 一法之印成.”
