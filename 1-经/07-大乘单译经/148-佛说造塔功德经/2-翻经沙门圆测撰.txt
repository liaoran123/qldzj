
夫塔者梵之称，译者谓之坟。或方或圆，厥制多绪，乍琢乍璞，文质异宜，并以封树遗灵。扃钤法藏，冀表河砂之德，庶酬尘劫之劳，岂伊弓剑衣冠，言申永慕，禹陵孔壁，用显缄藏而已哉！将有量等大千，覆三界而高梵世，取均庵果，偶枣叶而譬针锋。洪纤两途，福应无二，大小千计，净心终一。何只黄金白玉，架迥争晖，火齐水精，浮空竞彩，夕振祥飙之响，入镂铎以流清，晨霏仙露之甘，上雕盘以凝泫，至乃位隆三果，勋重四禅，高升有顶之宫，行届无灾之地，斯教之弘旨也。此经以永隆元年冬十一月十五日，请天竺法师地婆诃罗，与西明寺沙门圆测等五人，于弘福道场，奉诏宣译。至其年十二月八日终其文义。庶斯法宝周给大千，俾彼慧灯照融三界云尔。
