
复次最胜。菩萨摩诃萨复当思惟第十权智定慧三昧。当念修行。云何菩萨修行第十权智定慧三昧。于是最胜。菩萨摩诃萨有三昧名无量定意。菩萨住此三昧者。观知无量身行。观知无量口行。观知无量意行。观知无量佛刹而往庄严。观知无量众生以知往降。观知无量受化众生智业成就。观知无量放大光明接未度者。观知无量放大人威相之光靡所不照。观知无量转正法轮。诸天世人魔若魔天梵释四天王所不能转而独能转。观知无量菩萨游诸佛刹。与诸众生而作导首。虽得佛力不依于力。自放身意如无所放。获佛智慧亦不猗慧。以佛兴起而发起之。执佛神足度无量境。以佛清净而清众行。以佛所行而过其行。以佛之量过诸所量。以佛奋迅之定不怀怯弱。得佛清净而行佛事。菩萨摩诃萨住此三昧已。普观一切智。以观一切智。复观一切智业。已观智业寻能修智。以能修智便受智教。已受智教思惟妙智。已思妙智便求智缘。已与智缘便得解脱之智。以得解脱便得解脱无余。以得无余便应法律。无上正要。长菩萨行成菩萨业。进菩萨意忍菩萨苦。退菩萨恶入菩萨藏。执菩萨明除菩萨冥。住菩萨地现菩萨相。擿菩萨聋净菩萨声。菩萨闻是亦不动还。复不怀惧亦不退转。心不患厌不念有益。亦不舍离复不有疑。亦不中断亦不依猗。菩萨闻见所以然者。菩萨摩诃萨在诸众生随类而入。观察法则成弘誓心。与彼众生而作模范。御大乘法入佛江海。直至所趣不失于彻。菩萨摩诃萨常当思惟三大弘誓。执弘誓心导引众生。而从此岸将至彼岸。何谓名为三大弘誓。一名增上弘誓。二名增中弘誓。三名增下弘誓。复次菩萨复有三弘誓。何谓为三。所谓一名中上。二名中中。三名中下。是谓三弘誓。复次菩萨复有三弘誓。何谓为三。所谓一名下上。二名下中。三名下下。是谓三弘誓。最胜当知。菩萨摩诃萨获此第十权智定慧三昧者。乃能逮此第一增上大弘誓心。育养众生净佛国土。执权行智离爱欲缚。善学深入菩萨一相。解知诸相亦无有相。善了菩萨幻化之法。立众生意在于坚固。施心系意尽为萌类。当来过去现在诸如来无所著等正觉。行大慈悲普覆一切。其无智者为现慧明。盲无目者为作眼目。无救护者为作覆护。充足一切诸佛之法。使有希望众生除法之想。所以然者。犹如长者积财千亿。金银珍宝车磲马瑙。真珠虎珀库藏之中。加有如意明月珠宝。所至着处靡不照曜色像第一。彼珠性分体自明故。菩萨亦复如是。得心意珠出智慧门。以智光明普有所照。通达往来无所挂碍。入此定意亦无留难。如彼明珠光明所照。自现志能本性自尔。无能制使令不尔者。何以故。体性自然无能使不然。然亦不然。不然亦不然。不见众生然。不见众生不然。最胜当知。众生亦出于然。亦出于不然。云何众生亦出于然亦出于不然。所言众生出于然者。五道科限流转不断。一身百身或千万身。一劫百劫或千万劫舍身受身。成就四大长育五阴。是谓众生出于然也。云何众生出于不然。于是众生体性本空。空亦无识复无想念。时彼四方有四风起。一为地气风吹至空。二为水气风吹至空。三为火气风吹至空。四为风气即空风是也。神交识碍忽然相值。五法交集乃成形体。遇天为天遇人为人。随形所染即成其身。设有地气无水火风亦不得成。设有水气无地火风亦不得成。设有火气无地水风亦不得成。设有风气无地水火亦不得成。设有神识猗空自管无地水火风亦不得成。菩萨当观识为空性法界所摄。有识四大五法。相应成五阴身。健利速疾即于空界。识自觉冷粗涩坚[革*卬]。寻知离空专意思惟。心念空想寂然无为。即自开寤于虚空中不来此世。入无为无余泥洹界而取灭度。若彼识神迟钝不利。[夢-夕+登]瞢恍惚不信离空。谓为己身即是虚空。因形受对当趣生门。遇善则善遇恶则恶。遇善众生信有善恶。知今世后世尊卑长幼。厌患世苦习善不惓久乃得道。遇恶神识永离于善甘心行恶。流转生死涉地狱苦。识神受恼暂无停息。方自觉寤念本所行不应禁律。渐自改责舍恶就善。从初发心涉历劫数积功累德。具一切行乃得成道。是谓众生亦出于不然。菩萨摩诃萨常当思惟一心观察然与不然。云何菩萨观然不然。然者世法不然是道。然者是累不然无著。然者是有不然是空。然者有识不然已离。然者有名有生有老有病有死。不然无生无起灭法。亦不流转驰趣五道。菩萨当念。舍然有法修无然行。众知光明无所挂碍。舍灭己法自然不起亦不见灭。净于十方一切世界未度者度。虽有亲近亦不见近。为人执劳不计有苦。荷负重担常为元首引入法海求无乱定。采致无限无量珍宝五分法性空无想愿禅定解脱相好神足。以此为宝心不怀惧亦不恐怖。复有三昧名无为定。菩萨摩诃萨住此三昧者。以显曜正受净众生迹。不以为厌。于诸众生演法性空。解空众生乃得时寤。回心就道终不退还。尔时世尊告最胜曰。如我今日住此法界自在定意。以天眼观上虚空际。不然众生所处之界。弹指之顷。亿百千众生不可称计。始欲受形来趣生门。尔时十方无数恒沙诸佛世尊。皆以化身住虚空界。与彼四气神识说虚无之法。适空复离空。造离识亦然。我空计我有。永以离空矣。若彼猗空受识之形。思惟空观者即于空界舍识形质。入无余境而取灭度。不来此世受五阴形涉诸苦恼。如来权智无形。度识入虚空界。现其奇特神变德化。或现诸佛清净国土。或时住立贤圣默然。或时经行讽诵不惓。识虽不睹但诸佛世尊威仪礼节初不有废。菩萨当观虚空所覆无边刹土。虚空亦无是念。我今乃覆尔许刹土。空亦不自念极有功劳。何以故。空之所覆本性自尔。法不变易自然常住。法不动转亦不若干。不生不灭复不变异。所以然者。虚空法界性自然故。菩萨复当思惟虚空神识。识有三相。云何为三。一趣。二悔。三亦不趣亦不悔。云何虚空神识一趣。所谓一趣者。趣向生门长育阴种。随类染神便受其形。菩萨当知。虚空神识亦有中止。识合四气来趣中止。中止受形。或经半月或经满月。或经三四五六七八九十十一十二月。便从虚空中止来趣五道。五道中止便现在前。入五道中止已。或经一二三四至十二月。天化中止亦无日月年岁之期。地狱饿鬼畜生亦有中止。各各不同空识中止。澹然无形而不可见。至阿维颜诸佛世尊乃能见耳。是谓菩萨摩诃萨虚空中止趣向生门。云何虚空神识识有二悔。所谓二悔者。四气以合识处其中。悔受其形心念空想。泊然无为不计想着。又诸佛世尊以化佛性。住教寻时得寤。于无余泥洹界而般泥洹。最胜当知。诸佛世尊于三世中教诫众生。令得至彼无为岸者不可称数。为一众生周旋三世执劳勤苦。无数方便化令得度。虽处苦恼不以为劳。亦复无有疲厌之心。如来出世化诸佛身。在虚空界神识中止。为说极微无上道教。中止父母神识觉寤。受化法言即于彼处。入无余泥洹界而般泥洹不可称计。多于十方诸佛世尊。所度众生无以为喻。是谓菩萨摩诃萨住此法界定意自在三昧者。便能执权行智。修无量法乃上菩萨位。云何第三虚空神识亦不有趣亦不有悔。所谓亦不有趣亦不有悔者。空界法性识处其中。中止形质如影如光。极微极细念空意识。不逮无为之境。退不及人间之有。是谓菩萨摩诃萨亦不有趣亦不有悔。尔时最胜菩萨前白佛言。世尊如是。世尊所说。虚空神识虚空中止形如光影。阿维颜菩萨诸佛世尊乃得见耳。若使四气神识及空中止有往来者。彼泥洹界及第一义。亦当有神识亦当有中止。设有识有中止者彼泥洹界与虚空识及空中止。有何差别。设无差别则无泥洹。以无泥洹则无道果及三乘法。生死法界及泥洹界。则无有异。泥洹则是生死。生死则是泥洹。世尊。如我从佛所闻虚空神识。及空虚中止倍增疑惑。

尔时世尊告最胜曰。彼泥洹界及第一义。亦有神识亦有中止。泥洹神识及彼中止。与空神识中止法性各别。泥洹神识泊然不动。亦不移易亦无生门。当所趣向亦复无有生老病死愁忧苦恼。言识永灭亦不永灭。言识更生亦复不生。彼中止者以永寂为中止。佛告最胜。如来出现于世。过去当来现在恒沙诸如来等正觉。不取泥洹亦不永灭。若佛世尊入泥洹者。则非正觉非具弘誓。佛告最胜。三世诸佛世尊有名号以来吾未见有入泥洹者。正使将来诸佛出现法界。周旋止住有余泥洹。不入无余泥洹之境。最胜当知。如来神识泥洹神识则无有异。但为泥洹神识。无形无影亦无光相。不动而不可移。如来识者。有动有移。彼识此识一而不异。唯有动不动而有异耳。菩萨当观空。空有识有止。有有识有止。若复有法在泥洹外者。有识有止。是谓最胜虚空神识虚空中止。泥洹神识泥洹中止。是谓各各差别。
