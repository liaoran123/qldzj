
尔时最胜菩萨前白佛言。云何菩萨具足众德断众生望。充饱一切令无嫌恨。佛告最胜。谛听谛听善思念之。今当与汝善分别之。菩萨从初发心以来至于成佛。要当庄严清净道场。放大光明照彼境界。幽冥之处皆蒙其光。其见光者心不怀惧无所畏难。心遂炽盛倍加欢喜。增益功德不离净行。自净其行修无上道。使功德业不可穷尽智无边崖。菩萨行法亦无有边行。菩萨乘亦无有底。菩萨境界不可思议。非是罗汉辟支佛所能筹量。菩萨所度复无边幅。成就众德复无崖畔。菩萨所净不舍弘誓。菩萨出要指示道门。欲论菩萨诸法端绪而不可得。菩萨摩诃萨从无数劫方得为菩萨。然后乃成菩萨之道。有来亲近奉菩萨者。增益劝发成菩萨德名称远闻。其闻名者皆来承事宿卫供养。欲为后世良祐福田。若有众生见菩萨者。辄为说法无上之智。前闻法者而无厌足。广布慧明不毁法性。所以然者。闻法众生承受正教倍增智业。颁宣正训无有耗尽。菩萨摩诃萨住此三昧中。便能广布诸善功德。菩萨以无限无量不可称计旷大之意。一一施意随其前缘入三昧定复从定起。自省法性之观。因此三昧而知三昧境界。分别无数三昧。定意观三昧。广普观三昧。无欲观三昧。相观三昧。所现观三昧。威仪观三昧。猗观三昧。念观三昧。待观三昧。喜观三昧。安隐观三昧。护观三昧。出要观三昧。弃舍已生。未生皆舍。应禅悦定意。虽游于定亦不染定。最胜当知。犹如阿耨达大龙王宫殿皆七宝成。阿耨达泉出四大河。四门流盈不伤生苗。泉水清彻亦如虚空之色。是时四河从四门出。而趣四方皆归于海。其四河者。一名恒伽从象口出。二名私头从师子口出。三名私陀从牛口出。四名婆叉从马口出。此四大河从四口出。趣于四方归于四海。恒伽大河者。车磲真宝以为象身流出其水。私头大河者。真金刚宝以为师子身流出其水。私陀大河者。以马瑙宝以为牛身流出其水。婆叉大河者。青琉璃宝以为马身流出其水。此四宝者。皆天上宝非人间宝。此四大河当初出处各各广一由旬。流时庠序寂无声响。一一大河各各右绕神泉七匝皆投于海。七匝中间相去一由旬。间生若干杂种莲花。优钵莲花钵头牟花。须犍提花满愿犍提花。众宝杂珍皆生其中。复有种种微妙熏香。其色香美。若干种宝自相照明。其有睹者观无厌足。珍奇异宝视表见里一由旬内宝宝相照。如摩尼珠靡所不曜。其七重内异类众鸟。悲哀和鸣共相娱乐。复有百种神树药草。香风远布彻彼随沙门境界。然彼阿耨达龙宫殿舍。东西南北各五十由旬。纯以七宝以为挍饰。复以若干种异色摩尼宝杂厕其间。复以摩尼宝珠悬在虚空。以为日月星辰罗列虚空。牛头栴檀薪以用供厨。于宫殿中一日三时雨众香花。优钵莲花拘牟头花。分陀利花须犍提花。满愿犍提花。若干种宝以成宫殿。光光相照明明相续。如彼阿耨达泉出四大河。从四口流趣于四海。菩萨摩诃萨亦复如是。得四辩才无滞之河。分别四道归于智海。如彼恒伽河者车磲真宝所成从象口出水流至于海。菩萨摩诃萨亦复如是。从青白法口出无量义。尽是如来秘藏之箧解畅深义。皆令诸法各得名字。布现法味燃智光明。皆使投于无边智海。譬犹如彼私头大河真金刚宝以成其体从师子口流至于海。菩萨大士亦复如是。演出法辩御佛金刚。护诸生类使得照明。执智金刚投无碍海。如彼私陀大河马瑙宝所成从牛口出流至于海。菩萨摩诃萨亦复如是。演出应辩有疑滞者永无犹豫。亦使众生无诤讼者。随机报应分别义趣。使众生类纯熟其行。皆令归趣无缘着海。犹如婆槎大河青琉璃所成从马口出悉投于海。菩萨摩诃萨亦复如是。得无尽辩思惟诸法亿百千劫于中示现而无穷尽。善法营护将至善道。令诸守禁之人悉归佛海而同一味。如彼四大江河右绕阿耨达泉七匝。趣于四方而归四海。菩萨大士亦复如是。身行成就亦不有左。口行成就亦不有左。意行成就亦不有左。意志所修智慧为首。如彼四河趣于四方而归于海。菩萨大士亦复如是。乘四智慧之辩趣于四方。于是菩萨当观一切诸佛所住之方。承事礼敬不失威仪。复次当现一切诸佛之法光曜。执总持法使不忘失。复次现诸智度。具足菩萨众行之本。复次现大慈悲。处在众生现转法轮。如彼四河绕阿耨达七匝。于其中间有诸杂种。优钵莲花拘牟头花。分陀利花须犍提花。满愿犍提花。及诸香花香熏四方。菩萨摩诃萨亦复如是。从初发意至成作佛。于其中间化导未被训众生。劝进说法至不退转。为演正受从亿百千劫亦无疲极。一人不度终不舍之。净佛国土严治住地。入师子步定意三昧。进向道树意如金刚而无异难。如彼阿耨达泉七重之内生。七宝树以自庄饰。众果香花不可称量。菩萨摩诃萨亦复如是庄严佛土清净之国。生三十七道树之花。觉观道心思惟正法。如彼阿耨达宫殿纵广五十由旬。清净无瑕秽亦无风尘坌垢。菩萨摩诃萨亦复如是。道心清净而无瑕秽。内怀种种善本功德。具足无量定意法门。犹如阿耨达泉以牛头栴檀。及众杂宝以为垣墙。菩萨摩诃萨亦复如是。道心所念十亿百千智所见围绕。不缺所誓本无心通。成心通行智业成就。众善根本悉为清净。犹如阿耨达宫内纯以真珠虎珀以厕其地。出若干种光靡不照曜。菩萨摩诃萨亦复如是入极微智意所规度不可思议。将护众生出无忧泽。以若干种珍宝璎珞而自庄严。亦不毁坏法界体性。住诸如来无为之室。意之所趣终不退转。如彼阿耨达龙王。与诸小龙而作覆护。有恐惧者使无所畏。左右神龙皆有威德。及海中诸小龙王皆来朝贺。菩萨摩诃萨亦复如是。为一切有形众生怀恐怖者而作覆护。随时将育令无怨恨。界内越界心等如空。虽处于世布慧光明。将护萌类如身无异。如彼阿耨达泉出四江河遍阎浮地。诘屈周障而归于海。所经过处多所润泽。菩萨摩诃萨亦复如是。乘四智之海。载诸天及人魔若魔天释梵诸天人及非人皆使趣于大智之海。发于无上正真之道。十力无畏十八事不共。至道树下终不退转。所谓四智河者。一曰愿智之河。恒常誓愿度众生故。亦不猗内身无所著。二曰具足智度无边之河。净菩萨道摄一切界。来往周旋亦无所著。所闻无尽亦不有尽。出三世智演非常苦空非身之义。三曰菩萨定意智海。以无央数定而自庄严。游至十方诸佛刹土礼事供养诸佛世尊。演出诸佛无源之海。第四名曰大慈悲河。使众生类安处慈悲立不退转。拔一切苦使无热恼。复以无数善权方便。导彼前进无所顾恋。十力之海多积珍宝。有缘著者知趣所归。如彼阿耨达泉出四大河悉归于海。无尽无穷不可思议。菩萨摩诃萨亦复如是。得增上弘誓。成就愿智修菩萨行。智慧观法亦不可尽。成无上道而无疑滞。亦知诸佛普集定意。以佛所乐而娱乐之。如彼阿耨达泉出四大河。夫一河者分为五百支。一一五百悉归于海不娆众生无所伤害。菩萨摩诃萨亦复如是。依猗弘誓之慧志不移动。修普济之行慈及一切。现有相无相觉一切法。行无碍智不断法本。教令出要住无碍地。犹如阿耨达泉七重中间生若干种珍奇宝物。光光相照与日光同明。所照之处百倍千倍悉蒙其明。有目之士观阿耨达宫五色玄黄。如日在空靡不蒙赖。各各形质自有光明不相逼迮。宝宝相[打-丁+棠]出若干声。声甚柔软听无厌足。菩萨摩诃萨亦复如是。住此法界自在定意。观一一毛孔无数无量亿百千如来。及佛刹土菩萨弟子。众会多少听闻法味。执持不忘昼夜讽诵。如救彼人溺于深渊。现如来身遍诸世界。不可思议不可度量。复往亲近诸佛世界。礼事供养现闻法味。于百千劫所入定意。亦不见长亦不见短。亦不见大复不见小。菩萨观见一一毛孔。诸佛如来国土城郭。弟子翼从众生多少。若干种形言辞不同。周旋往来随意所造。各随志愿共相娱乐。亦不见迮复不见宽。所以者何。其有菩萨入法界定意者。心微难见亦无形质。行迹极细无以为喻。生生自坏亦不自知。三昧境界不可思议。思惟禅行所游境界无能思议。诸佛住处亦无处所。显佛威仪不可穷极难为难行。终不中舍失菩萨行越诸魔界。不牢固者安处无为获清净德。具足如来十力大要。欲求无上无限之业。修行正法深妙之义。不以为难。菩萨摩诃萨亦复如是。随其心意。一念之顷从三昧起知三世事。寻能分别善恶所趣。于诸法界而得自在。亦不猗内复不猗外。推寻本末不见端绪。都无处所亦不见想。以度众想辩诸义辩。游佛国界礼事供养亦无厌足。入诸法界思惟分别尽其原本。不处无为不堕边际。修一切智不着于智。虽有往来不见周旋。观智如化实无有化。众生等分亦复如是。寻其根本无能齐限。净诸世界不见有净。宣示众生苦为何生为从何起。苦空非身无我人寿悉无所有。为现若干无常之变。不处生死不着泥洹。越一切劫度诸死地。观诸相貌意不迷惑。然彼菩萨以善权方便谛满众智。至竟清净志不移易。观诸世界及诸众生。有往还者无往还者悉令度脱。使诸众生智无减少。一切世间法界威仪。次法得法不失次第。观佛积行亦无厌足。依诸佛藏致大珍宝。于诸三昧权现无碍。如尔自然守护。无滞深法句义。所畅道教不可穷尽。辩才大智分别字体。演出总持畅若干种诸佛秘藏。已以离淫亦使众生无淫怒痴。菩萨大士无数劫中行权方便。现显若干种种之道。随类化之令得度脱。一切诸法自然度脱不见自然。度不度故立大慈悲。于诸众生亦不见有众生之想。数出入息。有息出时有息入时。了诸世界性本自然法自常住。前人行者自起识者谓为不定。不见动转言法流驰。虽化众生不见有化。净三戒场入如来室。兴诸法想心获无畏。说法清净而转法轮不可毁坏。道心隆盛终无罗汉辟支之意。是谓最胜菩萨摩诃萨得此法界自在定意三昧。大事增益上菩萨位终不虚劳。
