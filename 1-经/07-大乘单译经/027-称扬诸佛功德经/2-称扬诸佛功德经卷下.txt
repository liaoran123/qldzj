
“复次，舍利弗，西方去此度十万亿佛刹，有世界名曰安乐。其国有佛，号阿弥陀如来、至真、等正觉、明行成、为善逝、世间解、无上士、道法御、天人师，号曰众祐度人无量。若有得闻无量寿如来名者，一心信乐，持讽诵念，当起广远无量欢喜。安立其意，令使真谛十万亿信心念斯如来，其人当得无量之福，永当远离三塗之厄，命终之后皆当往生彼佛刹土。命欲终时，一心信乐念不忘舍，阿弥陀佛将诸比丘僧住其人前，魔终不能毁坏斯等正觉之心。所以者何？其佛世尊兴立大悲，誓度一切无量众生，亦复护持十方世界一切众生。其有得生安乐世界，当于其中具满如来正觉之慧。舍利弗，其佛世尊本求誓愿，其有求于第二之乘，于其世界具满如来诸佛之法，具正觉分；求声闻乘，于彼佛刹得阿罗汉。其有往生彼佛刹者，从其所愿大小之乘于彼毕满。其有最后闻阿弥陀如来名号赞说之者，信不狐疑，当起敬心至意念之如念父母，作如是意：‘斯等普当于彼佛国具满众愿。’其有不信赞叹称扬阿弥陀佛名号功德而谤毁者，五劫之中当堕地狱具受众苦。
“复次，舍利弗，西方去此十万佛刹，有世界名破一切魔。其国有佛，号曰殊胜如来、至真、等正觉、明行成、为善逝、世间解、无上士、道法御、天人师，号曰众祐度人无量。其有得闻殊胜如来名者，欢喜信乐，持讽诵念，此等皆能降伏众魔，裂坏罗网，却六十劫生死之罪。
“复次，舍利弗，西方去此十万佛刹，有世界名曰伏一切魔。其国有佛，号曰集音如来、至真、等正觉、明行成、为善逝、世间解、无上士、道法御、天人师，号曰众祐度人无量。其有得闻集音如来名号者，欢喜信乐，持讽诵念，其人当得一切如来诸佛音声，于大众中广说法处，于中特尊，退却众魔降之以德，却八十劫生死之罪.”
于是阿逸菩萨，长跪叉手，前白佛言：“宁有一事，菩萨摩诃萨于此事中，具大乘愿住不退转，疾成无上正真道不?”
佛言：“有！阿逸，北方有世界名曰丰严，其国有佛，号德内丰严王如来、至真、等正觉、明行成、为善逝、世间解、无上士、道法御、天人师，号曰众祐度人无量。其有得闻斯佛名者，欢喜信乐，持讽诵念而为作礼，其人皆当得不退转，疾成无上正真之道，却一劫生死之罪。其有供养五千佛者，此辈，阿逸，尔乃得闻德内丰严王如来名号。其闻名者，从是以后所生之处，常得天眼，未曾不得天眼之时；常能彻听，未曾不得天耳之时；常能飞行，无有不得神足之时；乃至泥曰常得端正，未曾受于丑恶之形；乃至泥曰常当尊贵，未曾生于下劣之处；乃至泥曰，悉能除坏众欲之缚。其人六情，眼耳鼻口及于身意，终无有疾。乃至泥曰，初未曾生无佛之处。听大尊法未曾有礙，不得听时未曾有礙。不见僧时，亦复不生八难之处。戒常具足，无有缺时。识心清净，无有忿乱时。
“当知，阿逸，其有得闻此佛名者，净心信乐，于最正觉如渴欲饮，发信敬心向如来者。此等，阿逸，悉能捉持诸佛世界最特之利，其人皆当获于殊妙奇特功德！是故，阿逸，并当专精持此佛名。若族姓子、族姓女，欲得殊特妙净刹者，当急听此诸尊佛名，称其名号，当为作礼，自作是言：‘我今礼于德内丰严王如来、至真、等正觉、明行成、为善逝、世间解、无上士、道法御、天人师，号曰众祐度人无量。’”
阿逸白佛言：“唯天中天，其佛刹土为在何所？去此远近？成佛以来为几时也?”
佛告：“阿逸，设使纵广百由延中一大埠沙，取一沙著一佛刹；如是悉著诸佛刹中悉令沙尽，如是沙数诸佛刹土悉满中沙；复取诸佛刹土中沙，复以一沙著一佛刹；如是诸国刹中沙悉使令尽取此沙数，诸佛刹土悉破为尘，复取一尘著一佛刹悉令尘尽，是诸佛国尘数刹土犹尚未至，余未到者过此百倍，其佛刹土去此极远不可称量！其佛世尊在彼丰严刹土之中，而今现在与无央数诸开士等不可称计诸比丘众，前后围绕而为说法。我于此坐遥用肉眼，见其如来于大众中广说经法。彼佛世尊于彼刹土在高座上，亦用肉眼观此世界，亦复见我在于座上于大众中而说经法。阿逸当知，若有众生信诸如来肉眼所见而欢喜者，此必成就正觉之道。斯等皆诸佛如来之所护持，令使信乐而不狐疑。斯等皆当捉持如来深妙之慧，得不退转于最正觉。是故，阿逸，其欲求此大福者，若使三千大千世界满其中火，故当入中听斯佛名智慧之法.”
阿逸菩萨复白佛言：“宁有一法得不退转，疾成无上正真道不?”
佛言：“有！阿逸，北方去此不可计数诸佛刹土，有世界名曰金刚坚固。其国有佛，号金刚坚强消伏坏散如来、至真、等正觉、明行成、为善逝、世间解、无上士、道法御、天人师，号曰众祐度人无量。其有得闻金刚坚强消伏坏散如来名者，欢喜信乐，持讽诵念，尽心供养，斯等皆当住不退转，疾成无上正真之道，却于十万亿那术劫生死之罪超然在后。其佛如来功德无量弘誓乃尔！我自过去无数劫前，锭光如来兴出于世，于彼佛所而得闻此金刚坚强消伏坏散如来名号，得超十万亿那术劫生死之罪。阿逸当知，若我不从锭光闻斯佛名者，我今故未得成正觉。其佛何故名曰金刚坚强消伏坏散？譬如金刚所在堕处，若山若崖、瓦石土垒、墙壁树木，若遥礙向所堕之处，莫不消灭破碎坏散。如是，阿逸，其有得闻此佛名者，持讽诵念，一切诸欲皆疾消散，一切声闻、辟支佛心褊狭之意皆悉消灭，疾得成就正觉之道，是故号曰金刚坚强消伏坏散如来。其佛世尊一切众愿具满如是。
“复次，阿逸，北方去此度十万亿诸佛刹土，有世界名摩尼光。其国有佛，号曰宝火如来、至真、等正觉、明行成、为善逝、世间解、无上士、道法御、天人师，号曰众祐度人无量。其有得闻宝火如来名号者，欢喜信乐，持讽诵念，其有未入泥洹界者，斯等一切皆当得立不退转地，疾成无上正真之道。其佛刹土一切人民，供养宝火如来之者，悉一大乘而得度脱，无有声闻、缘觉之名.”
佛告长老大迦葉：“当知诸佛如来之德不可思议！北方去此五十万佛刹，有世界名阿竭流香。其国有佛，号宝月光明如来、至真、等正觉、明行成、为善逝、世间解、无上士、道法御、天人师，号曰众祐度人无量。迦葉，若族姓子、族姓女，其有得闻宝月光明如来名者，欢喜信乐，持讽诵念，此等后世所生之处，得不中止三昧正定。若三昧时，自见诸佛转尊法轮，悉能总持诸佛之法。在所生处，常为众生阐扬大法，辩才清妙于众特尊，诸所欲求从愿悉得。所以者何？其佛世尊本求道时，兴此誓愿：‘吾成正觉闻我名者，令使得此三昧定意。从初发意至于成道，于其中间常得此定未曾中失。’”
于是世尊而叹颂曰：

“度五十万诸佛刹， 有世界名阿竭流，
其国有佛号宝月， 光明晃昱甚巍巍。
其有得闻此尊名， 便为已得所依仰，
后生之处则得禅， 精进智慧无中止。
名声普达光围绕， 其人见佛在刹土，
为诸众生广兴演， 诸佛导师所说法。
一切诸事无坚固， 观诸法中无所起，
普当慈哀于一切， 于诸禅中得自在。
已能发行如是意， 都了三塗无恚忿，
审谛解了无吾我， 无所有者非无有。
谛了诸事无所得， 于此中间所兴法，
如是法者无所住， 求了表识无表识。
此二俱空亦无性， 兴显如是无我法，
无表识者是空义， 常审谛说此妙法。
表识可了不可了， 此二俱转于痴慧，
谛观此二俱清净， 亦不复见诸法垢。
所说法者无所倚， 都了无依波罗蜜，
譬如月行于空中， 其所说法无所倚。
如此妙法兴是间， 于三界中无所著，
菩萨法中无所依， 解如是者一切智。
解了此法为人说， 若能解达无倚法，
审谛分别如是者， 其人则为近大智。
慧者得闻无依句， 终无复有狐疑计。
其人解了如是者， 于世独达无所咨，
畅达如是大智慧， 号曰特尊无上士。

“复次，迦葉，北方去此六万佛刹，有世界名长欢乐。其国有佛，号曰贤最如来、至真、等正觉、明行成、为善逝、世间解、无上士、道法御、天人师，号曰众祐度人无量。其有得闻贤最如来名号之者，欢喜信乐，持讽诵念，所生之处当为一切之所敬爱，哀见信用，其所言教莫不承奉。其人皆当获斯功德，得无礙辩，所说经法，众生闻者，欢喜信解，莫不履行.”
于是世尊而叹颂曰：

“度于六万诸佛刹， 有界名曰长欢乐，
慈哀度法贤最尊， 其大导师在世界。
最尊无比无与等， 世世济度诸众生，
其闻名者作法师， 言奉信用莫不欢。
此一切智大法王， 无量黎庶斯依仰，
若有女人闻其名， 疾得舍离女人形。
秽恶甚深无崖际， 非离世者不能入，
其无所有所可入， 是为审谛谛不谛。
了此二事俱无性， 其已寂灭无有性，
其有尽者以为灭， 甫当兴者亦无性。

“复次，迦葉，北方去此八千佛刹，有世界名曰现入。其国有佛，号宝莲华步如来、至真、等正觉、明行成、为善逝、世间解、无上士、道法御、天人师，号曰众祐度人无量。若族姓子、族姓女，其有得闻宝莲华步如来名者，欢喜信乐，持讽诵念，后生之处，颜貌端正，殊妙无比，众共敬爱，自识宿命无数劫中事，皆悉了知生所从来，所作善恶悉皆识知。其所生处，所说言教一切信奉，莫不承用。迦葉，若族姓子、族姓女，得闻斯等诸如来尊正觉名号功德之行，若有爱乐女人身者，如是女人在于女中未得解脱。若厌女人身不贪乐者，持讽诵念诸佛名者，尽可得斯等众德.”
迦葉白佛：“当复云何得此功德?”
佛言：“绝诸名色，尽诸欲垢，斯等疾逮无量功德，当疾远离女人之身，当得具受男子之形。求为女者，所生之处续受女人之身，都悉污秽一切世界，是故当弃女人之身，当得无比诸善知识，功德日生亦自受福，复利他人多所饶益，一切男女于众苦中疾得拔济。譬若毒树所在之处，蔓莚生长多所伤害；若能断截诸毒树者，尔使一切普得快乐。女人之身譬若毒树，增长诸欲毒害精神，广诸恶行受无量苦皆由女人。若能断弃女人身者，则为断绝众生无量诸苦，坏众恶行，闭绝三塗，开泥洹门，普使一切而得快乐。斯等疾入诸佛径路.”
迦葉白佛：“云何得除女人之身?”
佛言：“当自观身、观他人身，解此二事俱不可得，不可得中无有径路。若于男子及女人中，观其处所，男女相貌亦不可得。若了二事亦不可得无处所者，当于其中愿得清净。若以清净则无取舍，以无取舍便无识心，谛推觅之亦不可得无有处所，意自思惟：‘无处所中，为求男子成女人乎？’谛求索之意不可得。若解意性了无男女不可见者，尔乃得近如来之道。其欲发心疾欲除去女人之身，谛观男子、女人之身，了无异同增减之二。当受女人作女人形，如其所说以理推之，六性分中亦不可得有男有女，其如是者则为求索如来之道。其欲求解如此事者，复有谛了知此法者，是二辈人过去佛时，曾得闻此诸佛名号。当知其人过去世时，于诸佛所造大功德，今乃闻此诸佛名号，世所依仰为自在者。其奉持此诸尊号者获无量福！其有闻者，若有学者，我普见之。有欲急求得此经者，斯等已为见我无异。
“若有轻慢，其人说言‘此非佛语’。作是言者，此等便为谤佛毁经，谤斯经已为造大恶，缘此恶行当入地狱，受众苦报无央数劫。地狱罪毕所生之处，常当聋哑不能言语，诸情闭塞常不完具，常当愚痴而有癫狂。其有娆固诸菩萨者，薄德丑陋，言无威势，常生下贱，常生恶道，所生之处常不闻法。如来正觉所说经法，终不能解说深妙义。愚痴之人与经共诤广受罪报，增益其意毁斯经法，此众生辈生常愚痴。诸佛正觉常为世间而作大明，我重殷勤诫嘱汝等：诸比丘及比丘尼、清信士、清信女，其有谤毁骂经法者，实受重罪。
“诸佛世尊现在十方，无量世界为作法师，所说经法实难得闻。如来慈愍重诫汝等：若有信乐诸佛名号功德法者，于诸善法自然合偶。其有学持讽诵念者，其人疾得见诸如来，智慧转增得无礙慧。其有劝人读诸佛名，所生之处游四方域，独言只步而无所畏。其有好乐尽心敬奉此诸佛名，当知其人去正觉道终不复远。其有好喜诸佛功德，加益劝人学斯佛名，其人所在于诸如来所游行处，于诸欲中无所畏难。当知，迦葉，若有比丘具四事法，乃能信此诸佛尊名。何等为四？过去世时于诸佛所得闻深法，喜乐静寞清净之处，世世值遇诸善知识，不于法中作危难行。当知，迦葉，是为四事。若有比丘以能具此，于诸如来正觉法中而无疑难，其人得闻如来功德，尔乃一心能信乐之.”
于是世尊而叹颂曰：

“过去供养诸佛尊， 缘此功德其闻名，
最后恶世其闻者， 普用是号增众德。
其有过去见诸佛， 得闻如来深妙义，
往世净德不诤法， 斯辈乃能信奉行！
若使得闻深妙法， 说诸若干微妙义，
斯辈终不起狐疑， 佛之深法无能毁。
安住所说诸法义， 以思集意信普智，
坚固其意听我说， 念莫忘失此尊法。
终不复更与法诤， 闻诸佛名能奉行，
有念无念不相豫， 于其法中无差特。
不可思议极广大， 终无犹豫于大智，
其求此法深慧者， 解达深义无咨启。
无疑勤求诸深法， 此等不喜下劣业，
当知此人无所求， 极大勇猛于法中。
佛所说法莫不信， 其有众生于先世，
合偶众善受福报， 无所违诤乃得闻。
显诸如来大智德， 皆为赞叹十方佛，
其有讽持诸名者， 诸佛遥赞其人德。
于大众中叹其名， 常当得闻诸佛声，
疾能解了大智法， 极大清净无生业。
放大光明超日月， 广为众生演妙法，
后会当成最正觉， 普悉照曜诸佛刹。

“复次，迦葉，上方有界名曰宝月。其国有佛，号金宝光明如来、至真、等正觉、明行成、为善逝、世间解、无上士、道法御、天人师，号曰众祐度人无量，今现在说法。
“复次，迦葉，上方有世界名象步楼。其国有佛，号无量尊丰如来、至真、等正觉、明行成、为善逝、世间解、无上士、道法御、天人师，号曰众祐度人无量，今现在说法。
“复次，迦葉，上方有刹名天玉女。其国有佛，号无量尊离垢王如来、至真、等正觉、明行成、为善逝、世间解、无上士、道法御、天人师，号曰众祐度人无量，今现在说法。
“复次，迦葉，上方有刹名须弥幡。其国有佛，号曰德手如来、至真、等正觉、明行成、为善逝、世间解、无上士、道法御、天人师，号曰众祐度人无量，今现在说法。
“复次，迦葉，上方有刹名尊聚鲜意。其国有佛，号无数精进兴丰如来、至真、等正觉、明行成、为善逝、世间解、无上士、道法御、天人师，号曰众祐度人无量，今现在说法。
“复次，迦葉，上方有刹名曰无受。其国有佛，号无言胜如来、至真、等正觉、明行成、为善逝、世间解、无上士、道法御、天人师，号曰众祐度人无量，今现在说法。
“复次，迦葉，上方有刹名净观庄严。其国有佛，号无愚丰如来、至真、等正觉、明行成、为善逝、世间解、无上士、道法御、天人师，号曰众祐度人无量，今现在说法。
“复次，迦葉，上方有刹名曰日光。其国有佛，号月英丰如来、至真、等正觉、明行成、为善逝、世间解、无上士、道法御、天人师，号曰众祐度人无量，今现在说法。
“复次，迦葉，上方有刹名曰说法。其国有佛，号无量光丰如来、至真、等正觉、明行成、为善逝、世间解、无上士、道法御、天人师，号曰众祐度人无量，今现在说法。
“复次，迦葉，上方有刹名宝丰首尽。其国有佛，号逆空光明如来、至真、等正觉、明行成、为善逝、世间解、无上士、道法御、天人师，号曰众祐度人无量，今现在说法。
“复次，迦葉，上方有刹名曰好集。其国有佛，号最清净无量幡如来、至真、等正觉、明行成、为善逝、世间解、无上士、道法御、天人师，号曰众祐度人无量，今现在说法。
“复次，迦葉，上方有刹名曰殊胜。其国有佛，号好谛住惟王如来、至真、等正觉、明行成、为善逝、世间解、无上士、道法御、天人师，号曰众祐度人无量，今现在说法。
“复次，迦葉，上方有刹名生精进。其国有佛，号成就一切诸刹丰如来、至真、等正觉、明行成、为善逝、世间解、无上士、道法御、天人师，号曰众祐度人无量，今现在说法。
“复次，迦葉，上方有刹名曰愿力。其国有佛，号净慧德丰如来、至真、等正觉、明行成、为善逝、世间解、无上士、道法御、天人师，号曰众祐度人无量，今现在说法。
“复次，迦葉，上方有刹名娱乐入。其国有佛，号净轮幡如来、至真、等正觉、明行成、为善逝、世间解、无上士、道法御、天人师，号曰众祐度人无量，今现在说法。
“复次，迦葉，上方有刹名栴檀香。其国有佛，号琉璃光最丰如来、至真、等正觉、明行成、为善逝、世间解、无上士、道法御、天人师，号曰众祐度人无量，今现在说法。
“复次，迦葉，上方有刹名曰星宿。其国有佛，号宝德步如来、至真、等正觉、明行成、为善逝、世间解、无上士、道法御、天人师，号曰众祐度人无量，今现在说法。
“复次，迦葉，上方有刹名无量德丰。其国有佛，号最清净德宝住如来、至真、等正觉、明行成、为善逝、世间解、无上士、道法御、天人师，号曰众祐度人无量，今现在说法。
“复次，迦葉，上方有刹。名曰声所不至。其国有佛，号度宝光明塔如来、至真、等正觉、明行成、为善逝、世间解、无上士、道法御、天人师，号曰众祐度人无量，今现在说法。
“复次，迦葉，上方有刹名无际眼。其国有佛，号无量惭愧金最丰如来、至真、等正觉、明行成、为善逝、世间解、无上士、道法御、天人师，号曰众祐度人无量，今现在说法.”
于是世尊而叹颂曰：

“德如月满其如来， 诸天最上为尊雄，
此诸大尊德中王， 能为众生除诸殃。
持诸佛名功德成， 能净诸刹为肃净，
其难得值此尊经， 少有众生闻其名。
若有信行而供养， 得大智慧勇力强，
解了诸法无有量， 当成一切正觉王。
正觉之法甚深微， 不当于中起狐疑，
当善信奉诸导师， 欢喜敬礼慎莫疑。

“复次，迦葉，上方有刹名宝莲华庄严。其国有佛，号莲华尊丰如来、至真、等正觉、明行成、为善逝、世间解、无上士、道法御、天人师，号曰众祐度人无量。其有得闻莲华尊丰如来名者，三恶之道为已闭塞，为已得成如来之华，于诸正觉一切法中，便为得成无上道华，却生死罪三十六劫.”
于是世尊而叹颂曰：

“上方有刹宝庄严， 众华茂盛普大千，
光色晃昱甚可观， 譬如天上难檀桓。
莲华尊佛在其刹， 说法无比慧通达，
光普照曜大千界， 众相端严圣中最。
若有女人闻其名， 断绝恶道遭诸圣，
却三十劫生死罪， 必成正觉不退转。
不见身哃道清净， 世世智慧功德成，
缘念诸佛得善友， 怨家消灭除罪苦。
当普礼此是诸佛， 今悉现在于异刹，
其人快当受供养， 用礼诸佛大法王！
此等不当疑我言， 必当成佛德无边，
常当共诸妙法会， 后成正觉慧独达。

“复次，迦葉，上方有刹名曰宝灯。其国有佛，号净宝兴丰如来、至真、等正觉、明行成、为善逝、世间解、无上士、道法御、天人师，号曰众祐度人无量。其有得闻净宝兴丰如来名者，欢喜信乐，持讽诵念，其人得七觉意宝，却三十劫生死之罪.”
于是世尊而叹颂曰：

“上方有界号宝明， 净宝最尊在其刹，
其有得闻名号者， 斯等当得七觉禅。
三十大劫生死苦， 超越过去无因缘，
得无比力住不动， 常当遭值诸天尊。

“复次，迦葉，上方有刹名曰电光。其国有佛，号电灯幡王如来、至真、等正觉、明行成、为善逝、世间解、无上士、道法御、天人师，号曰众祐度人无量。其有得闻电灯幡王如来名者，欢喜信乐，持讽诵念，斯其人等悉当远离八难之处，终不复生下劣之家.”
于是世尊而叹颂曰：

“上方有界名电光， 大尊号曰电灯王，
其有闻此快士名， 八难永断不复生。
智慧解了生死根， 种种功德随次成，
兴隆道化度众生， 智慧独达无比圣。

“复次，迦葉，上方有刹名虚空致。其国有佛，号法空灯如来、至真、等正觉、明行成、为善逝、世间解、无上士、道法御、天人师，号曰众祐度人无量。其有得闻法空灯如来名者，欢喜信乐，持讽诵念，却六十劫生死之罪，得不退转于最正觉，常得与诸佛共会，现世得见其佛世尊，亦于梦中见此如来。当知，迦葉，其人今世五体投地一心恭敬向于如来，其人则种无量功德，诸善根栽悉得具满，常当得值诸善知识，常与诸人共相敬爱。如是，迦葉，是为现世获诸善报。其佛如来一切功德普集如是!”
于是世尊而叹颂曰：

“有虚空致大世界， 其佛号曰法空灯，
名称普达其世尊， 光明极大踰虚空。
其有得闻此尊名， 超六十劫生死罪，
必当遭值见诸佛， 于如来前讲妙法。
精进现世见诸佛， 当五体礼其如来，
梦中得见其世尊， 其佛导师光围绕。
念其如来致斯德， 常当得见诸大哀，
生常得值诸法王， 其人现世见诸佛。
其佛导师德无量， 智慧普达为法王，
其有勤求众德者， 尽心敬意礼其佛。

“复次，迦葉，上方有刹名审谛分。其国有佛，号一切众德成如来、至真、等正觉、明行成、为善逝、世间解、无上士、道法御、天人师，号曰众祐度人无量。何故此界名审谛分？当知，迦葉，其彼世界皆为八分，众华分、栴檀树分、金多罗树宝致分。其佛刹土出众名香遍其世界，于彼刹土在虚空中，成为香盖普覆佛刹。其佛如来趣于法座庄严大会。其有得闻一切众德成如来名者，六情端正常得清净，解了诸佛妙法之分，却八十劫生死之罪.”
于是世尊而叹颂曰：

“审谛世界有八种， 多罗宝树香庄严，
出妙名香遍其刹， 普覆虚空香云盖。
大智正觉在其刹， 名声普达号众德，
色像端严妙甚姝， 法王独步无畏惧。
其有得闻此尊名， 端正奇妙功德成，
节解圆满而方正， 视之无厌莫不敬。
功德极尊无与等， 欢喜踊跃游诸刹，
精进勇猛甚超越， 却八十劫生死罪。
于正觉道终不转， 广能演说佛尊法，
逮得一切诸快乐， 后生之处常尊贵。
逮得清净无差特， 思念如来众功德，
思惟智慧诸法义， 增进功德成诸智。

“复次，迦葉，上方有刹名日月英。其国有佛，号贤幡幢王如来、至真、等正觉、明行成、为善逝、世间解、无上士、道法御、天人师，号曰众祐度人无量。其有得闻贤幡幢王如来名者，欢喜信乐，持讽诵念，其人当得立不退转成最正觉，却五十劫生死之罪.”
于是世尊而叹颂曰：

“上方界名日月英， 其佛号曰贤幢王，
法王大仙在其刹， 相好盛明如满月。
其有得闻此尊号， 游生死路诸根明，
于诸法中常增长， 审谛得住如来种。
至心念佛而敬礼， 却五十劫生死罪！

“复次，迦葉，上方有刹名曰宝种。其国有佛，号一切宝致色持如来、至真、等正觉、明行成、为善逝、世间解、无上士、道法御、天人师，号曰众祐度人无量。其刹何故名曰宝种？当知，迦葉，其佛世界一切众生，悉求无上正真之道。其国菩萨神足勇猛，无数菩萨俱共同时如弹指顷，以神足力飞到十方，供养无量恒沙诸佛悉皆周遍，悉能成就一切众生。说是诸佛功德处时，若有闻者则为到此诸佛国已。谁能发起大精进行？有菩萨摩诃萨，其有捉持此名号者，其名曰：师子戏菩萨、师子奋迅菩萨、师子幡菩萨、师子作菩萨、坚勇精进菩萨、击金刚慧菩萨。其有得闻一切宝致色持如来名号及诸菩萨大士名者，皆悉当得如来十力、十八不共特异之法，常能转于不退法轮，却六百劫生死之罪.”
于是世尊而叹颂曰：

“我今已说诸法王， 今悉现在康常者，
无师自觉大导师， 得泥洹乐为最尊。
如来名号性清净， 诸法威仪行清净，
其有最后闻诸名， 兴大欢喜怀恭敬。
不当狐疑于如来， 至诚奉信莫言无，
汝当知是舍利弗， 斯等先世已供我。
若有供养于诸佛， 其人最后恐怖世，
得闻此等诸尊经， 一心信乐无疑生。
诸佛大智所游路， 无此最上慧通达，
于是法中多所成， 云何于中疑此经？
若值妙珠无疑宝， 愚者不识嫌不好，
贫者犹豫意未了， 既无重价致此宝。
是法出生等正觉， 此皆大士之所闻，
智慧浅者无慧眼， 斯等何从而能信？
其有富者积众宝， 闻如意珠大欢喜，
叹誉甚多益众宝， 我当买取自庄严。
其有福慧合聚者， 闻诸佛名大欢喜，
郑重赞叹欲得闻， 得正觉珠自庄严。
行恶之法求恶者， 其有谀谄及反戾，
福德智慧薄少者， 终不堪任闻此法。
短促倒覆及愚痴， 悭吝甚多成秽意，
贪淫瞋恚惑乱者， 此辈不任闻此法。
学鲜懈慢憍自轻， 弊恶亲友意未成，
直卷自举外如清， 斯众不任闻此经。
无数天人时唱言：巍巍正觉无上尊，
快哉妙法甚难闻， 当听无比道之珍！
闻诸如来名号中， 所得盈利叵数陈，
诸天在上虚空中， 而散华香鼓乐音。
诸天妙香而熏遍， 大千世界结香云，
光明普照诸十方， 一切刹土六返震.”

尔时，世尊说诸如来名号之时，诸在会者悉于座上，遥见此等诸佛世尊，各在其国大众之中而说经法，悉从座起礼诸世尊，莫不欢喜踊跃无量。于时会中无数千人，已有得道、未得道者，悉发无上正真道意。十方世界诸菩萨等各如恒沙，皆来诣此礼释迦文。于其会中一亿比丘得阿罗汉，比丘、比丘尼复有十万人得法眼净，复有十万人悉得法忍。五百优婆塞、四百优婆夷，同时从座起，整衣服，供养如来，尽发无上正真道意。
于是舍利弗，长跪叉手，前白佛言：“此名何经？云何奉持?”
佛言：“此经名曰《称扬诸佛功德法品》，亦复名曰《集诸佛华》，当奉行之.”
尔时，世尊说此经竟，舍利弗及诸比丘，诸天、人民、龙、阿须伦，一切大会皆大欢喜，前为佛作礼而去。
