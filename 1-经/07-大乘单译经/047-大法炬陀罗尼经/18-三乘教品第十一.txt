
佛告阿难。时放光如来于大众中。命一婆罗门子毗舍佉言。汝毗舍佉。若声闻人凡欲教化。云何能令他人欢喜。先当自净身口意业。发誓精进善学法义。常多思惟成就智慧。然后教他。令生欢喜增长善法。若不如是。不能令他于彼义中分别解说。应如是住如是念如是学。何以故。若无智慧即非善学。尚不自知况能教他。毗舍佉。譬如世间剪角特牛无有斗事。既不自护亦不护他。何以故。无斗具故。如是毗舍佉。若沙门婆罗门诸众生等不勤学者。不能思义。不如说行。不能为他谈说议论。何以故。无智慧故。但有憍慢增我所心。自他善法皆悉损减。是故有智慧者不起憍慢。无我所心我想不生。亦无执着不贪己身。何以故。见圣谛故不生烦恼。恶毒灭故无有诤论。离怨敌故无我所心。不自赞故除欲烦恼。不念余事唯观因缘。亦教他观十二因缘一切生灭。毗舍佉。是则名为声闻行人。善自防护身口意业。亦能教他远离三过。

复次毗舍佉。辟支佛人则不如是。无有说想。但自觉悟不能教他。所以者何。是人断绝大愿深行。唯乐寂静不愿化生。一向不能宣说诸法。亦不能说善恶业报。乃至生死过患涅槃安乐一切不说。唯观他心知有乐欲。即便普现神通变化。自在无碍令他信解。为物福田生大功德。随其所愿即能成满。胜声闻人。以得自在神通力故。毗舍佉。彼亦丈夫以于过去久远修习少欲知足。今如是行。如是业如是愿。以本愿故于佛法中但取少分唯现神通随宜利益。而实不能说法度人令他欢喜。毗舍佉。是人但以自觉彼法。是故不能说法教化。而彼亦有如是方便怜愍众生示现神通出生善根。世若无佛则住世间。若佛兴世便取灭度。是人出时无有师教。唯以自力出家修行。内心思惟而自证觉。是故胜彼声闻福田。毗舍佉。是为辟支佛所行事业。

复次毗舍佉。化众生耶。我今略说菩萨学处若诸菩萨自所学处。先观世间所有漏法。即见有为皆从缘起无暂时住念念自灭本性空寂。如是知已欲令一切生欢喜故。应先自行六波罗蜜。亦化众生令行六波罗蜜。令舍离悭着。彼若无物菩萨给与。教劝行施令心欢喜。又以持戒慰喻开示。如是忍辱精进禅定智慧诸波罗蜜等。菩萨摩诃萨。常应勤行。亦令众生如是修学菩萨行已。身心欢喜。亦令众生身心欢喜。而彼菩萨乃至命尽。不舍如是勤精进心。又彼菩萨。以多慈悲精进力故。无量众生愿从其学。皆自思念。我等何时得如是行。毗舍佉。上至诸天犹皆乐彼丈夫所行。何况人也。是故汝等。应当勤学大丈夫行。
