
尔时诸菩萨复白放光佛言。世尊。云何名为令生不断不全断故。佛言。若如是者一切诸法如实说中无有疑处。无疑处故如是证知。当于尔时令生不断亦非不断。持是法行得度彼岸。我今如是说不断时。诸众生等犹不能知。何况能有受持法者。摩那婆。譬如大海常能容受一切大河。及以众流忆百千数。悉归大海。而彼大海无满足时。如是一切诸众生等。具足三种贪谄众恶。诸佛世尊恒为宣说佛菩提等一切法门。初无断绝尚不能受。何况有时断而不说。摩那婆。以是因缘。诸佛世尊降大法雨未曾断绝。何以故。不欲令彼当来愚惑盲冥无目诸众生等堕陷非道。摩那婆。譬如因于日月光轮一切世间知有昼夜。一切法轮亦复如是。若诸法师为他说法。是人求法读诵通利。复能遍说作世灯明。为彼昏睡盲冥众生不能断绝生死网轮。说令断绝。又复为彼嫉妒不信常被三事覆缠羁系堕于恶趣障碍众生然大法炬。因是明故众生见法。若诸众生堕在恶道即得速出。既得舍离险恶道已。彼各共求平坦正路。摩那婆。平正路者。若能远离险恶道者。即平正路。摩那婆。汝等若于如是说中不信行者难得解脱。能信行者。是人当为一切世间开大利门。彼得法已转相教授。众生闻者尽作证明。而诸众生各相谓言。如来为我说真实法。复示我等不颠倒说。摩那婆。汝应如是精勤不懈或就正业。正业成故远离尘垢无有染着。无染着故得清净见。见清净故无复冷热。一切世间所有众事。皆得成就正善业故。诸余众生更作异说种种邪法不善业行。于彼人所当起舍心。应自思惟修对治法。若得修学如是法已。即能于彼六十二种恶邪见中。得实知见成就真法。灭除一切如实障碍。

复次摩那婆。若说法师常为如是亿百千数信根众生。具说法要。或复有人但为一二破戒邪见重恶众生。一弹指顷少时说法。随彼恶人受与不受。其说法师所得功德。胜前福聚无量无边。因此善根于当来世所生常得精勤勇猛供养诸佛。彼时虽有多种众生若人非人闻正法已心生恐怖。汝等但当为说正法。摩那婆。汝应观察诸众生等。常有如是无量恶欲谄诳我慢。无明黑闇覆蔽缠缚。以缠覆故于是法中生大恐怖。自恐怖故不能行法。假有所说。亦复不能令他受行。或时自知烦恼障碍。更相谓言。我等今有如是众恶。虽闻正法不断诸见。如是诸见我应除断。云何应断。我今自知须断诸见。若受众见而不断者。即入黑闇邪见丛林。以邪见故常为生死系闭缠缚。我若能断。根本众见。自然解脱生死系缚。摩那婆。若佛世尊为他说时。若人听受终不生怖。何以故。如来世尊以自无怖。于诸佛法无有缺减。为他说时令彼闻者增长善业故。摩那婆。当闻法时。汝等莫着于是法中。但当一心勿生余念。如来应供正遍觉。为斯事故出世间耳。摩那婆。诸佛世尊惟有是事。所谓为利一切世间净世间眼。断除遮障诸非道故。摩那婆。诸佛世尊但一音说。令彼众生随类各解。斯是如来神力加持。故得尔耳。如来一音演诸法义。能以一义得无量智。若以一智即能破除六十二种邪见根本。令诸众生悉皆远离一切尘垢。若有最恶极怖畏处。众生受身所作诸业。如来于中说法教化拔济众生。无有休息教诫众生。汝若不造如是恶业终不生此。如来世尊更无余致。惟教示彼断除行业阴入界等皆是诸行。受生亦然。一切世间所有诸行及以受身。我皆教示不令行此。为是众事我常宣说。无天无人乃至无有寿命资财。世间事业一切皆无。若有作者即有受生。云何作者。所作诸行即是受生。若受后生当知是中无有众生不受生者。汝等当知造诸行者即是受生。复次摩那婆。如大龙王。普兴大云遍覆一切。降注大雨润洽大地。咸令一切树木丛林郁茂滋长。百谷果实皆得成就。是诸众生资此活命。乃至诸畜亦同增长。摩那婆。若诸牸牛食肥美草饮以清流。常令丰饱然后得乳。从乳出酪酪出生酥。从生酥出熟酥。从熟酥出醍醐。如是摩那婆。汝于一切缘生法中不应生怖。亦不应言云何得说有诸众生无诸众生。惟当善观因缘诸行。摩那婆。如人睡时梦中所见或作不作。彼皆寤时曾所经事。又如种子无有定相。论其形质不可说坏亦非不坏。何以故。若言定坏牙则不生若定不坏牙亦不出。一切有为因缘生法亦复如是。妄念思惟分别故生。是中实无能成就者。亦无见者。如是摩那婆。如来不说定有众生。亦复不说定无众生。如来惟说一切诸法从因缘生从因缘灭。云何诸法因缘生灭。所谓因彼故有此。彼生已此生。彼无故此无。彼灭已此灭。若一切法从缘生者。云何定说有富伽罗。以是因缘。如来不说定有众生。诸天及人自外诸趣亦不说灭。惟说不能放舍执着颠倒分别谓有众生则堕无明极深闇处。惟令弃舍示以正路。勿复爱乐是富伽罗。摩那婆。彼真实法不可破坏。诸佛如来乃至小草尚不欲坏。况当令灭富伽罗也。若灭坏者。无有是处。以是因缘。诸佛世尊常如是说。无有一法可成就者。然复不无因缘生法。而亦不无执着颠倒。摩那婆。无有一法离因缘者。以有因缘。是故说有富伽罗相。及有事物显示世间。善法恶法劝令知也。

复次摩那婆。是中物想即是板想。以板想故知诸物想。何者是物。何者是板。所言物者。以妄分别住物想中。造作未来一切诸行。摩那婆。以何义故复名物也。以如是想作多种事。故名为物。彼前后际不可知故。犹如风轮。若复有人乘风轮想。彼等则为住板想中。应如是知。摩那婆。如彼风轮乃至无有一念时住。诸众生等乘彼业风亦复如是。彼诸众生造业行已。还作诸行如是成就。彼成就已未曾生彼一念觉心。我等昔来所作非善。以想分别空事轮回。流转生死未曾暂住而我不觉不见其边。不知阔狭不识小大。不见不觉常处如是业行风轮。往来旋转莫能自出。犹如生盲未曾见色。若他来问当云何答。又如愚导不达前途。设有人来问道相貌。彼既不知复云何答。假彼有言定无理趣。摩那婆诸众生等乘诸行轮。旋转不住不觉不知亦复如是。而彼众生乘是风轮来往之时。乃至无有初中后际。不得其边全不觉知不见不念。

复次摩那婆。彼时盲人作如是念。今我宜在此风轮住。我有思想此风轮中可得停住。如是念已。从始至终念念增长无有断绝。彼盲后时或得暂住。即欲从是风轮中下。而复不下更作是念。我今若得见此道者便有下处我即得住。既得住已我应自得暂时自止。彼盲后时复作是念。我于今日若见不见但少时住。如是念已便得暂住。住已思惟今我得住。即生乐想劳弊亦除。然犹不见下时道路。云何从此风轮而下。我若见者即知风轮往来之处。摩那婆。彼盲当作如是念时。即于其所遇一良医善能治目。彼虽有遇而眼不见。是时良医愍彼盲人。为治目故即往其所。问盲者言。汝目如是能见色不。盲人答言。我眼若此云何见色。我若见者便知正路。良医语言。且开汝眼吾试观之。如可治者当为汝疗。盲人闻已。即大开眼示彼良医。尔时良医具观是人眼中病已。即知是疾根本所因。应其所须为设治法。或[鏍-糸+廾]或针或刮或药。作如是等疗眼方已。告盲者言。我今为汝说善方治。除汝目病令睹众色。若得见者汝欢庆不。时彼盲人白良医言。我此生盲恐非所救脱如医教庆幸何言。良医复曰。此事诚难我力能办。汝于我所但生信心。是吾家业汝不须疑。汝欲见验当问众人。我治是患功效云何。盲者复言。大师是中欲作何事。医告之言。汝无多忧。我于是中无过造作。但假少时吾当合药。事须详审不可匆懅。若忽迫者事或难成。时彼良医如是教已。即与是盲和合眼药。药成就已置之眼中眼微清净。既清净已遂从医所速疾而还。时彼盲人药治未几。眼中胎膜皆悉消除。胎膜除故眼即晴明。顿睹生来所不见事。亦见众盲乘彼风轮。往来流转不能自止。方嗟叹曰。呜呼哀哉。此等众盲亦久居是风轮之内。循环往来未尝停息。初无有人为说斯事。亦无有教疗治盲者。即作是念。如此众盲与我何异。我既遭遇得大医王。除去生盲遂有今日。我今云何独受斯福。我当从此还请医王。令是众盲尽蒙救疗。彼人尔时复作是念。今我但且先告众盲。说斯大事先令体解。然后导引往求大医。如是念已即告彼盲。汝等诸人宜少停住。我今于汝欲有所宣。时众盲等答彼人言。我不得住。彼人复问。汝今所住为何处乎。众盲复言。而我今日不能得住。汝今岂能独有住也。彼人复谓众盲人曰。汝后见时自然应知。谁有住处谁无住所。众盲复言。汝今独知岂能出我众人意计。彼人复言。我于往昔亦曾如汝。以无目故乘彼风轮。往来流转无有穷极。世间之人多以此患。乘无住轮长夜劳苦。而我幸会遭遇医王。大师哀怜除我目疾。以是因缘我如是见。我如是知我如是言。汝等今日没此风轮。不见不知不觉不信。汝等若有一人共相领解。乃至须臾暂时停住。我当为汝求彼医王。医王降意汝自知信。奉行师言必蒙大利。尔时诸盲众中有智人等。闻是语已即作是念。我等今应受是人教。少时停住亦何所损。若必如教吾庆特深。假不如言我亦无患。且我暂住所得亦多。既得交游善人又亦自除疑惑。以是因缘今我决住不复疑也。时有智盲如是念已。即与众盲共详进止。告彼众言。我久劳弊忽辱善言。自当暂停今不去也。如是言已。遂便答彼先盲智曰。仁若知时。随所应作为我等作。时先智盲本虽生盲。既蒙得眼已成光明。随意而往无复障碍。即作是念。今已许彼无量盲众出如是言。我当为汝开眼光明。今当先造大师足下。厚谢先德因白是事。先智始发。彼大医王已在前路。智既遥见深生欢喜踊跃无量。即作是念。是大医王先惠我眼。导我光明除我患苦。与我无量无边快乐。令我欢喜解我疲乏。我今应当速至其所顶礼其足。苦身供养妙言称美。起希有心尊重恭敬。随诸所须皆应奉上。如彼念已。即往其所如其先念。荷德谢恩尽虔供养。复欲为彼诸盲启请。更发希有清净敬心。复起殷勤怜愍深念。白大医王言。我先蒙恩见惠明眼。复令我得诸方便智。今日乃有无量无数生盲众生。乘不住轮受无穷苦。惟愿大医。为除生盲施其眼药。令彼欢喜与我无异。尔时医王愍诸盲故。即与是人躬至其所。到其所已即告之曰。汝等众盲生便无眼。今者实愿见物以不。时众盲人白医王言。大师。我等昔来未曾见物。今日思睹何足复论。医王复问。汝从昔来未见何事。今欲见者复是何等。彼复白言。大师。我从昔来于所行处。惟谓是道然实不见此路短长及与近远。乃至不见初中后相。医王复语彼众盲曰。然此路也非是正路。汝等昔来所行非道。众盲复言。然我于中已生路想。医王复言。汝等不应生是想也。即便指彼盲智者曰。汝知是人昔亦同汝。后乃知非久已舍弃。复告众盲。汝等今日若信此人昔似汝者我即治汝。我便次第造作治事。于是众盲白医王言。唯然大师。师自知时敢不从命。时彼医王。还合如是先治眼药。疗诸盲人咸皆同得如是净眼。彼眼开故皆大唱言。呜呼我等今得大乐。而我昔来处大闇轮非路狂走。摩那婆。汝等当知是中治眼大医王者。即是如来应供正遍觉也。如彼初盲医先为治即蒙净眼者。是彼诸善男子说法师也。自余众盲得净眼者。即是受持此经法门诸众生等。摩那婆。以是因缘如来应供正遍觉。普为汝等譬喻开示如是义处。摩那婆。汝于是中应学如来应供正遍觉。若人欲学如来应供正遍觉者。当如是学。摩那婆。以是因缘。如来应供正遍觉。具为汝等引斯譬喻解释义耳。摩那婆。汝等若学如来世尊。应当学是诸法相门。复应先作如是思惟。我今云何作诸方便。为彼黑闇生盲众生。作大光明开其眼目。摩那婆。是为解释第一大慈大悲行事。汝若见彼幽盲众生。复应须作若斯治法。如是治已彼自见法。不从他行不行何处谓风轮也。摩那婆。是为凡夫诸众生等未得正法无住处者。
