
复次摩那婆。如有人家施设种种上妙美膳人间所无等轮王食。如是妙食味中最上。然杂微毒如芥子许。摩那婆。于意云何。有人饥虚思求粗食。忽逢毒膳为取食不。诸菩萨言。不也世尊。佛言。摩那婆。如是如是。如汝所说。若人赞说世智辩聪所为事业。乃至读诵一偈一句。斯人不可在僧众中。何以故。以彼即非诸佛弟子故。

复次摩那婆。譬如有人得恶癞病。是人不得入净众中。谓刹利众婆罗门众长者居士一切众中。乃至不应暂时立住。况听久坐清净众处。摩那婆。世辩邪人亦复如是。尚不应令清净众前须臾立住。况得久坐同其事业。

复次摩那婆。譬如野干鄙贱腥臊身形疥瘦时食粪秽。岂容得在师子众中。摩那婆。世辩邪人亦复如是。是人恶极无有善根。终无得在诸佛刹中。假令先有亦应驱摈。何以故。不令众生学习恶见长夜增长无量恶业堕诸恶趣受大苦故。

复次摩那婆。宁与怨家旃陀罗等屠脍之人共为亲友。终不与是邪辩恶见暂时同住。摩那婆。宁以利刀劈破舌根。不与恶见论说佛法。摩那婆。宁忍饥苦千岁不食。莫因恶见受他信施。摩那婆。宁竖铁锵以为铺榻卧经千岁。不与邪辩恶见谤毁之人暂同坐卧。摩那婆。宁以灰火覆地足蹈千年。不与邪辩恶见之人受经行处。何以故。摩那婆。千岁蹈火苦止少时。若学恶见永坠恶道。何以故。摩那婆。凡夫愚痴心力鲜少亲近邪党积习其恶。同恶相扶破毁佛法。既自作已。复令无量无边众生学习邪见。

复次摩那婆。于意云何。若人毁佛及谤法僧。彼人长夜得安乐不。诸菩萨言。不也世尊。佛言。摩那婆。以是因缘。如来应供正遍觉殷勤显扬如是法义。摩那婆。如来世尊有大慈悲。于一众生未曾舍离。永断恶心无有嫉妒。远离妄语亦无错言。摩那婆。如来应供正遍觉。是真语者。是实语者。凡是众生欲受何法。皆即为其方便演说。令彼无量无边众生随类得解。得智解故速入涅槃。摩那婆。汝等若见邪辩宣说。慎莫听闻亦勿礼拜。不须随喜。应如是知。摩那婆。汝等当知设对百千诸佛经典。不读不诵不受不持。数百千岁默然而住。不与邪辩共住谈论。读诵所作或暂听闻。摩那婆。汝等从今于一切处。慎莫与彼非法众生共为朋友。勿与同居亦莫亲近。何以故。若有亲近非法恶人从其事业。是人长夜不得安隐。所以者何。是人知已还以恶法转教他人。去来现在常行邪法。以行邪故轮回众苦。摩那婆。汝等当知未曾见闻行世间法能知出世胜上人法。岂况行邪而得证者。

复次摩那婆。彼恶众生无能为物作净福田获果报者。如来世尊亦不开许。彼恶邪人受他供养。复不听彼诸余众生奉给恶人衣食众具。何以故。以彼痴人不如法行终不住是如法中故。不求解脱终不住是解脱中故。彼等愚盲不行我法住邪法中。应如是知。摩那婆。诸佛世尊常作是说。若诸众生未入正法。亦未入于声闻法中。若供养者果报减少。
