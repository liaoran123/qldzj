
佛告阿难。尔时放光如来复告眉间白毫梵天言。梵天。汝今将非自以具足辩才问斯义耶。汝岂不知此菩提门顺诸圣谛乎。梵天言。世尊。云何名为顺于圣谛。佛告梵天。可不用此诸助道法与彼圣谛和合相应耶。梵天复言。世尊。如来所说四圣谛者。即是诸佛随顺次第而说。无异一切菩提觉法。佛如是说已。佛复告梵天言。汝知佛说四圣谛不。梵天言。世尊。我亦少知四圣谛义。佛言。梵天。汝云何知四圣谛义。梵天言。世尊。我所知者。谓苦圣谛。苦集圣谛。苦灭圣谛。苦灭道圣谛。世尊。我如是知四圣谛义。佛言。梵天。汝言苦谛。其义云何。梵天言。世尊。我亲从佛闻如是说。非此五阴名苦谛乎。圣人观察除断我见证彼无我。以证知故。见此五阴如贼如怨。即便舍离五有生处。世尊。我如是知苦圣谛义。世尊。若我不闻佛所说者。我终不能作如斯说。何以故。如是义者唯佛证知。非我境界。所有疑惑。唯佛能断。所以者何。唯佛能知一切诸法无障碍故。如佛所说我如是知。世尊。我今欲闻四圣谛义。唯愿世尊为我解释。何故名圣。云何名谛。佛告梵天。所言谛者名之为实。实名一体。圣名方便。方便证知故名圣谛。梵天复言。世尊。云何名实。佛言。梵天。所言实者名顺随义。汝当谛听善思念之。吾今为汝分别解说。梵天。汝知诸阿罗汉得漏尽时所舍事不。梵天言。世尊。我不能知诸阿罗汉得漏尽时所舍之事。梵天。谛听吾为汝说。于有漏法一心厌离不受生死。是名为舍。是名漏尽。亦名毕竟。毕竟舍故住彼实中。一切舍故名之为实。梵天。所言圣谛即是五阴当知五阴是苦因缘。是故五阴名为怨贼。一切圣人如实观知。故能舍弃。以是义故名苦圣谛。是故世尊说此五阴为众苦本。名为怨家。亦名欺诳。圣人观察如实知故名为圣谛。复次梵天。言集谛者是无知灭。此集灭者。是佛世尊为诸贤圣方便而说。此若实者无有是处。何以故。梵天。所言集者即是虚妄。若是虚妄则不名灭。所言灭者则非虚妄。非虚妄者是为圣谛。言圣谛者谓阿利耶。阿利耶者名知五阴。圣人谛知诸阴非实。是故能舍名为圣谛。以舍着故名杀大怨。所有集者当知非实。若见集生是为常见。若见集灭是为断见。诸佛如来作如是说。非集非灭是为圣谛。此即名道。道者所谓真实之道。即诸圣人深达五阴。应如是知。复次梵天。趣求义故名之为道。梵天当知。譬如有人作是思念。我于过去作何等身。我于过去作如是身。彼二种念则是虚妄。更复思惟。我于过去从何所来。我于过去曾如是来。亦为虚妄。梵天当知。一切诸法皆是分别。无有真实亦复如是。是则名为清净道也。
