
如是我闻。一时婆伽婆。在王舍城耆阇崛山中。与大比丘众千二百五十人俱。皆阿罗汉。诸漏已尽无复烦恼。咸得自在心善解脱慧善解脱。悉能调伏犹如大龙。所作已办弃舍重担。获得己利尽诸有结。随顺正教具足解脱。能入一切自在之地。其名曰慧命须菩提。慧命大迦葉。慧命舍利弗。慧命大目干连。如是等大威德神通声闻而为上首。

尔时娑婆世界主大梵天王。与十亿梵众及无量梵居天等。各与眷属皆悉来集。尔时复有光音诸天众。及少光天众。大光天众。无量光天众。端正天众。乃至净居诸天众。如是等无量亿诸天众。各与眷属亦皆来集。尔时复有商主天众(此商主天是魔王五百菩萨子中最长他经名导师者)。兜率陀天众。释提桓因忉利天众。乃至四天王天众。如是等无量诸天众。各与眷属亦皆来集。尔时诸天众咸作是念。愿得世尊随为我等说一法门。令我得闻岂非善也。作是念已前诣佛所。顶礼佛足退住一面。

尔时善威光天子。在于佛前整理衣服。偏袒右臂右膝着地。合十指掌顶礼佛足。白佛言。世尊。我为怜愍诸众生故。今欲请问如来应供等正觉世尊。云何众生得知法律。于佛功德随顺修学。依世尊教如法奉行。世尊。云何众生得不懈惰。勤修经典总持文义。随顺义趣如法思惟。速疾读诵因法获力。世尊。云何众生得入诸字根本智慧法门。住法门已能分别知。因此知故。入初思惟门得诸法义。乃至得入甚深十二因缘法。皆当觉知。世尊。云何众生不生倦心。不起乱心。解于自心攀缘境界。善知胜法能随顺入。世尊。我于今者。欲令众生觉如来藏得如来智故。敢请如来宣说如是陀罗尼门甚深经典。何以故。世尊。得人身难。虽得人身其寿复促。于短命中更有三恶。何等为三。一者心性佷弊不受善言。二者常怀悭嫉惧他胜己。三者设知胜己耻不咨问。是名三恶。以是义故。我今咨问如来世尊陀罗尼典。世尊。如来先说无量亿经。或因问而说。或不问自说。世尊。我等今者。见有九那由他诸天大众。皆已集于如来应供正遍觉前。是故我今于如来陀罗尼究竟法中请问经典。世尊。若有人能学此最上陀罗尼门者。诸余佛法自然增长不用多功。

尔时世尊得彼善威光天子如是问已。即告慧命阿难言。阿难。汝见善威光天子以法义辩乃至咨问如来出世及得如来因缘。初问此陀罗尼法门经典不。阿难。此善威光天子。已于过去十四亿诸如来所。问此陀罗尼经。阿难。我今为汝说善威光天子初所问佛及陀罗尼名。汝当谛听。阿难。此善威光天子。于往昔时生一大婆罗门家。为彼婆罗门子。具足威德家内富饶。恒为诸天围绕卫护。聪明多智博通外论。于四鞞陀具解文义。既自读诵复能教人。初问彼佛此陀罗尼。善能通达初论法门伏诸外论。复能建立诸字根本。巧说种种字差别义。尔时阿难白佛言。世尊。我等愿闻彼佛名号。是善威光天子。于过去世从谁初闻陀罗尼经。及彼圣众弟子功德出世利行。我皆愿闻。

尔时世尊。即入大力庄严三昧。入三昧已。过去所有一切境界皆悉现前。尔时慧命阿难。即从坐起整理衣服。偏袒右臂右膝着地。合掌向佛作如是言。世尊。我从昔来初未曾见如来应供正遍觉入此三昧。佛告阿难。如是如是。我未曾入如此三昧。何以故。阿难。此三昧者。非余下地能入。亦不为彼诸余经典故入。所以者何。阿难。过去诸如来。莫不皆先入此三昧已然后说是陀罗尼经。亦此善威光天子初所问佛。是故阿难。汝当谛听。彼佛及彼经名。我今为汝说此二种。阿难白佛言。善哉世尊。今正是时。惟愿世尊。为我等说善威光天子所问佛号及所说经。亦说此天辩才功德。令我等闻。世尊。今此一切天人大众。悉皆欢喜乐欲听闻。此诸梵众及天子等。一心乐闻善听若此。复告阿难谛听谛受善思念之。我今解说。阿难复言。善哉世尊。惟愿为说。我当听受。佛告阿难。我念过去无量无边。时有一劫。名曰贤天。于彼劫中有转轮王。号祭火光。统四天下。戒行具足如法正治。王大夫人。产生一息。名曰放光。阿难。时放光童子者。乃是后身菩萨。其生既经二千余岁。然后方始出家修行。渐至道场菩提树下成等正觉。既成佛已仍号放光。彼佛眷属弟子有九十亿那由他声闻众等。一切皆是大阿罗汉。复有一亿大菩萨众。阿难。时彼放光如来处大众中。为诸菩萨及声闻等。说此陀罗尼甚深经典。然此陀罗尼门。则能总摄诸余经典。若有受持此陀罗尼者。一切佛菩提事。虽未闻见自然明了得名法师。

阿难。时彼诸菩萨摩诃萨众。白放光佛言。世尊。所言陀罗尼门者。义何谓也。何等是陀罗尼。以何义故复名为门。尔时彼放光佛告众菩萨言。诸摩那婆。谛听谛听。吾为汝说。如此大地建立出生一切众宝即能任持。又能出生一切药草卉木树林花果种类。悉皆任持。又出一切小山大山诸池河水乃至大海悉能任持。又亦能有四生之类二足四足人鹿鸟兽亦皆任持。此陀罗尼亦复如是。诸摩那婆。所言门者。即是如来。如来藏门出生一切诸法宝藏不可思议。如是摩那婆。此陀罗尼妙法门中出生一切诸修多罗。一切章句。一切分别义。一切诸波罗蜜。故名为门。摩那婆。又陀罗尼者。悉能任持一切法故。亦名为地。佛告阿难。时彼放光如来应供正遍觉。说此法时。声震世界上彻梵宫。尔时阎魔境界及诸地狱饿鬼畜生诸苦恼处。闻此震声皆大叫唤。亦闻梵宫。阿难。时彼大梵天王及诸梵众闻叫声已。悉皆往诣放光佛所。问其因缘。世尊。向者叫声从何所出。阿难。时彼如来将欲说故。即便微笑。先以神力。令诸梵天悉见地狱诸恶道中受苦众生已。然后语言。诸梵天辈。即是斯等地狱饿鬼畜生。饥渴所逼生大苦恼。以苦迫故发此叫声。于是梵天复白佛言。善哉世尊。以佛力故。令此众生暂除诸苦少时安乐。

尔时彼放光佛。即从眉间白毫放一光明。遍照地狱饿鬼畜生阎魔等界诸恶众生。灭除苦恼。所有地狱变成园池。是诸池中妙水盈满。池有诸花。所谓优钵罗花。波头摩花。拘物头花。分陀利花。池水香美清冷轻便。乃至放光如来入涅槃后。法住半劫。园池亦尔。阿难尔时梵天问彼佛言。世尊。何因缘故。如来微笑而复放此白毫光明。佛告梵天。我以念此地狱饿鬼畜生及阎魔界诸众生等过去业缘受是果报。及本愿故。我便微笑。又以知此诸众生等过业因缘堕三恶道。亦知业因多少苦尽时节。故我放光为作方便。放此光时。彼等一切受苦众生。蒙光照身心得安隐。各作是念。此是佛光。以念如来恶业得灭。亦蒙世尊慈悲力故舍诸苦恼。寻得命终生于人间。或生天上。以是因缘令大地狱变成园池。其水清冷妙花普遍尔时彼佛告梵天言。梵天。汝应善思如来方便不可思议。以神通力放希有光。能灭一切三恶道苦。梵天。如来世尊所言弘普。如来所出故。名如来应供正遍觉。佛告阿难。尔时彼诸菩萨摩诃萨众。复白放光佛言。世尊。如来前言陀罗尼。陀罗尼门中有诸句义。如来未说。我今咨问。惟愿宣说令我等解。阿难。尔时彼佛告诸菩萨言。摩那婆。汝等欲闻陀罗尼门诸句义耶。诸菩萨言。如是世尊。我等欲闻。佛言。摩那婆。谛听谛听善思念之。吾为汝说。诸菩萨言。世尊。我今一心。惟愿善说。佛告诸菩萨言。摩那婆。此陀罗尼一法句中。总摄无量亿数修多罗。是决定义。当知如来一力所说无有边际。汝等亦得多种法门。若使汝今随力堪受。我亦即能为汝多说。复次摩那婆。如来若当尽力说者。少智之人尚不能受。诸余众生况能宣说。何以故。诸佛世尊有无量威德力。有无量精进行。摩那婆。如人善射心自思念。我今若发必穿梵宫。如是念已持弓执箭上射虚空。而彼射矢尚不能至地天风界。宁能远及上界梵宫。何以故。是无智人心不节量故。摩那婆。一切众生亦复如是。尚不能知如来智力乃至少分。岂能称量如来境界。何以故。诸佛如来阿耨多罗三藐三菩提。无量力用难可测量故。是故汝等。但听如来一力说也。摩那婆。如来有无量力。若使如来尽力说者。一切众生则不能受。亦不能持。何以故。摩那婆。是诸众生愚惑无智。诸如来力无量无数同如虚空。于是法中不能行故。复次摩那婆。我今为汝。更以譬喻显示此义。如此大地东西南北不可称量。如是摩那婆。如来诸力无量数劫。无量功德善根所熏。以是义故。不可得知。不可得量。汝应当知。此修多罗一句门中。则能总摄无量修多罗句义。

尔时彼诸菩萨复白佛言。世尊。云何无量修多罗方更入斯一句义耶。佛言。摩那婆。一句义者。所谓般若波罗蜜句。若入般若波罗蜜现在前。是名一切入。是为诸佛世尊不空法具足无缺。若一心思惟无间念者。如一举手时。即得无量无边波罗蜜义。此智慧句。则是陀罗尼根本句。我今欲说陀罗尼边际彼岸。令得入是陀罗尼门。是初入处不断根本。汝当敬慎莫起乱心。一心谨听正意思惟断诸疑网。我为汝说。阿难。尔时彼佛如是说已。于彼众中有一菩萨摩诃萨。名曰灯明。本是婆罗门种。亦常随彼放光如来。而彼菩萨白佛言。世尊。先说陀罗尼根本一句中则能出生无量亿数修多罗。其义粗显。世尊。而我未知何等是一句门。惟愿为我分别解释。时放光佛告灯明菩萨言。摩那婆。汝等当知。我今更以譬喻显示陀罗尼义。何以故。此陀罗尼门边际彼岸。唯是诸佛最上胜妙不思议智之所证知。非诸无明少智凡夫而能知也。若凡夫知者。无有是处。如凡夫人。唯知昼分是昼夜分是夜。何以故。以见日月光明故。见日光故即知是昼。见月光故便知是夜。摩那婆。于意云何。彼凡夫智得言实不。不也世尊。何以故。眼见非智故。佛言如是。摩那婆。外光照故。是诸凡夫说见为智。诸如来智则不然。要因观察然后说智。摩那婆。是故诸如来以自证智。觉知实法如空中迹已。然后摄他教导令知。

复次摩那婆。汝曾闻不。此根本义凡四十句。是中最初句者。其名曰阿。当知此句摄余三十九句皆入阿中。摩那婆。如是诸句摄入阿已。凡是一切世间语言及以义趣。药草林木乃至所有口业教诲音名说相种种诸类。亦皆入中。又彼一切众生种类。有足无足二足四足乃至多足。飞鸟走兽及胎卵等。水陆之属。人与非人一切人中。彼摄入已。诸是口业方便语言音声。及以文字粗妙宽略说等。一切皆从摩得勒伽藏字本中生。字本为首。即是摩得勒伽藏之所摄也。诸摩那婆。譬如阿那婆达多龙王能于一弹指间兴云普覆七千由旬降微细雨遍阎浮提。又如彼龙所住大池出四种河。周流四方。入于四海。自余小河陂池沟渎。随须润泽悉能充满。如是摩那婆。是陀罗尼二法门中。有无量亿数修多罗。彼一句义亦复如是。汝当听受闻已奉持。普为他说莫生秘吝。汝等当知。于此义中恶阿二字。常须相续随顺不断恒念如来。亦因语言教义具足。满彼诸波罗蜜。复应当知。不断教义方便随顺义得增明故。虽身有大闇散灭无余。如是方便不断绝故增长佛法。得开陀罗尼门。心莫余念莫作余业。唯念斯义莫舍此信。独坐思惟观省分别。若是若非与多闻者。善共咨论如来法教从虚空生。应当随顺如来教诲。

复次摩那婆。我之为汝引诸譬喻方便。显示此陀罗尼一句法门。如然少草为明未设众炬。如秉一炬未悬千灯。何以故。我恐汝等心生惊畏。是故今更为一句门作诸譬喻。摩那婆。譬如有人至大海中取一渧水。于意云何。此人少智。知彼海水所未减不。不也世尊。佛言。如是如是。摩那婆。汝等所闻如向一渧。我所不说如未取水。摩那婆。汝等应当随力听闻。吾为汝说。汝既闻已。严固其心如着大铠。然后可得入一句门。了达无疑心不惊怖。是名心铠安固不动。如彼诸根安于四大。汝于如来言教方便次第信入。亦应如是。

阿难。时彼灯明菩萨摩诃萨复白放光如来言。世尊。阿迦者二字一义。义既是一不可为二。如来于此二字无差别处而说是义。以微妙难入故但方便说。由先证知然后可说。作诸譬喻。然如来于彼说少譬喻。是中信根必定牢固。阿难。彼菩萨如是问已。时彼放光如来告灯明菩萨言。善哉善哉。摩那婆。汝已善知譬喻深义。摩那婆。汝于往昔生婆罗门家。自解诸论鞞陀等典。复能教他无量百千种种句义。分别诸论。汝经论处最初言教摄入义者。根本所从梵天中来。汝婆罗门法有一句义。名婆毗帝利者。一切婆罗门咸作是念。此一句法秘密微妙。不欲传他令外人知。若他知者我等便为失大利益。汝等于是五种句义次第而入。复须教人为他演说。如是摩那婆。此譬亦尔。皆从字本而生入陀罗尼。说一句等智聚法门。因此得知。自余诸法平等无二。于是字本应知十二因缘等法。入陀罗尼法门方便。如是当知。一切智因缘中得入。智慧法门为首。正信无疑。当令汝等知真实义。汝等莫谤阿迦二字。二字方便亦不得舍。汝取阿迦义时。阿迦于汝即入如来正教方便。应当受持。汝等若学此法。要须六月事师从学言教。得言教已。复为他说无有疑心。即能到于辩才言论文句彼岸。又摩那婆。或时有人。以诸譬喻更问胜教。或于阿阇梨及和上所。问已彼皆为说。闻已思惟。从此句义言教成就。成已即能问上胜法。然而彼人未速成就大胜光明。若于般若波罗蜜大句义中。思求大智胜光明者。是人于一弹指顷。能解无量亿数诸句义门。决定了知无有疑惑。复次摩那婆。若有比丘比丘尼优婆塞优婆夷。或天龙夜叉乾闼婆阿修罗迦楼罗。紧那罗摩睺罗伽人非人等入此道分合十二因缘。专念一事陀罗尼门法句。阿迦二字相同虚空。能善持者。彼人如一弹指顷。即能受持二千句陀罗尼文义无有忘失。摩那婆。汝等今者勿疑是事。此诸句义非魔眷属所能得闻。亦非魔党堪行斯事。若不能修习怀疑心者。当知此是魔之所化。
