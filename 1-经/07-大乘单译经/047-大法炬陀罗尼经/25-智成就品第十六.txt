
佛告阿难。时彼众中有一菩萨摩诃萨。名栴檀那。白放光如来应供正遍觉言。世尊。如佛所说三法藏门。摄诸言教。我等已闻。世尊。我虽闻是三种言教未达义理。今更咨问唯愿为我具释其义。世尊。我于如来三藏义门。重请问者不为戏论亦无是非。不起执着又无疑惑。我但为彼非佛法人外道诸师。或时复说三藏义门。我等云何当能听受。阿难时彼放光如来应供正遍觉告栴檀那菩萨摩诃萨言。善哉善哉。栴檀那。如是如是。栴檀那。非但汝于此法不生疑惑。然此法中亦无可疑。汝栴檀那。汝应当知。于此法中无彼外法。彼外法中亦无此法。我今解说。汝至心听。若诸法师得此三种业藏义者。则能解知一切众生诸心差别。亦能解知众生业行善恶不同。然彼法师欲说法时。要先观察众生心根及以业行。然后为说。栴檀那。当知有诸菩萨摩诃萨。具神通力无智慧力。有智慧力无神通力。有得神通亦智慧力。彼得神通无智慧力。及有智慧无神通力者。皆于生死不速出离。若得神通及智力者。彼于后时能荷重担。摩那婆。其能荷负大重担者。唯有智力则无退失。所以者何。摩那婆。有诸外道及以仙人五通具足。能作种种自在变化。能分一身以为多身。而是神通有时退失。以退失故还自害身。何以故。皆由无彼智慧力故。是故若有智慧力者。终不害身亦无染污。常生天上不入恶道。复次栴檀那。今此会中现有无量百千万亿人众来集。皆为听法。如是乃至十方各有无量百千万亿人众。亦悉来集。复有无量诸天大众。所谓四天王天乃至他化自在天。是一一天。各有百千万亿众。亦皆来集。复有无量色界诸天众。谓大梵天众乃至净居天众。亦来听法。旃檀那。若有如是大众集时。彼菩萨摩诃萨。于此三种业藏门中。应当了知种种因缘种种众生种种心行种种作业种种身口意。若彼法师解此三种方便藏门。即知众生心行所趣。知彼众生有种种疑。有种种问能种种答。若不问者。法师即应知。彼心意有信不信。从其初心乃至多心。法师悉应次第了知。知已为决勿令诤论。法师如是应为众生若略若具随宜宣说。法师先须自成智力及精进力。于自学时。应当念离睡眠懈怠。如是学已。令彼无量亿百千数诸天人众。伏其聪明及与威德。然后为说。

复次摩那婆。汝等若能成就智力精进力已。应复更学大精进心。何以故。若不能令人心伏者。云何能化欲色诸天。摩那婆。汝等但自思惟。莫谓如来于诸法中而生悭吝。亦勿谓我于众生处起轻蔑心。诸佛世尊于畜生所尚不欺慢。何况菩萨摩诃萨也。为众生故如来出世。若住一劫若减一劫。若无量劫。为化菩萨故在中生。摩那婆。若使现有菩萨摩诃萨乐听正法如来秘吝不为说者。无有是处。汝善谛听。我当说喻。摩那婆。譬如长者唯有一子。家饶财宝及诸仆使。而彼父母严敕家人。侍卫守护不令伤损。无诸疾苦寒暑饥渴。水火众难不适之事。皆令远离。亦令具足种种医药饮食衣服房舍床敷。凡是资须无所乏少。为是儿故供养乳母。上馔美味亦常丰足。如是摩那婆。如来应供正遍觉为菩萨父。常教菩萨行六波罗蜜。将养卫护菩提之心。不令退没。何以故。为欲增长菩提心故。令心不悭不嗔不懈怠。乃至令心不复退坏。所以者何。以不退故。速得成就阿耨多罗三藐三菩提。是故如来常教菩萨。为菩萨父。亦名导师。以能不退菩提道故。名为导师。又不断绝菩提道故。复名导师。

佛告阿难。尔时栴檀那菩萨摩诃萨。闻佛说已即复问彼放光佛言。世尊。今此无量亿数众中。颇有菩萨得此法不。佛言。栴檀那。汝今何缘过深忧虑。以菩萨众重问如来。斯诸菩萨皆于如来深密法中。信心牢固犹若金刚。何事方言此菩萨众有得如是深法不耶。栴檀那复言。世尊。此亿数菩萨众中有如是法如佛说不。佛言。摩那婆。岂汝自心有斯疑虑如是问我此菩萨众有是法不。摩那婆。汝于如来有诚实心。何故复发如是咨问。此大众中有是法不。以汝疑故今更引喻。譬如祭火光王有一大臣。在大众中发如是言。我今信知此火光王。能行布施乃至能舍所重身命。是人于后在大众中。复发是言。是火光王贪惜积聚乃至少分亦不能施。摩那婆。汝亦如是初作是言。我信如来应供正遍觉。今不能信我所说法随喜奉行。便与先言自不相副。唯数问我三种教藏。然不知我智力精进一切诸事。摩那婆。有人闻说如来十力四无所畏无碍辩才。即能信解。诸余众生寡闻少智不能咨问。如是众生难思难入。此等若能信解思量分别如来诸力无畏辩才等者。无有是处。何以故。摩那婆。此业难入。要于无量百千亿劫修行诸波罗蜜等。然后乃能信解如是力无畏等。摩那婆。或有众生闻上所说诸功德事不生信者。我于是人亦常教摄终不放舍。是故汝等常应修学。
