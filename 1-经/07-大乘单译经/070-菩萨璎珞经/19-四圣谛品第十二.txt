
尔时佛告文殊师利。过去无数阿僧祇劫有佛。名大身如来至真等正觉明行成为善逝世间解无上士道法御天人师号佛世尊。刹名空寂。正于此处成无上等正觉。与四部众说微妙法四贤圣谛。广化众生皆令至无余泥洹界而取灭度。云何四圣谛。一为无量圣谛。菩萨得此圣谛者。一念之中自灭心垢亦能灭他心垢。不见尘垢有尽无尽。二名行尽圣谛。菩萨得此圣谛者。一念之中尽令众生觉了身口意行。若善若恶尽趣道门。悉令众生至无余泥洹界。三名速疾圣谛。菩萨得此圣谛者。能使一切众生弹指之顷尽成佛道。无限无量不可称数一日成道。复令无数阿僧祇刹土众生之类。各生善心兴敬供养诸佛世尊。香华缯彩作倡伎乐。阿僧祇诸佛刹土化作一宝盖。而用供养出过诸天世人上。尽持天上自然饮食衣被床卧具病瘦医药。一念之顷悉能成办。四名曰等圣谛。菩萨得此圣谛者。能使一切众生尽同一趣无若干相。于无余泥洹界而般泥洹。犹如焰幻野马。世界空寂无形不可获持。菩萨摩诃萨亦复如是。教化众生净佛国土。亦不见众生有得度者。亦复不见受化者。非不有众生非不无众生。非不有净众生。非不无净众生非不有浊非不无浊。非不有受胎非不无受胎。非不有非不无有。非不有生死非不无生死。一一分别悉无所有。知十二因缘亦复如是。从痴至十二因缘非有非无。犹如野马。世界不可获持无近无远。虽化众生不见有化。菩萨摩诃萨亦复如是。观诸如来至真等正觉。不见有起不见有灭。亦不有相亦不无相。如来至真等正觉以无相之法。教化众生净佛国土。虽有佛无有佛想。虽有法无有法想。虽有比丘僧无有比丘僧想。是谓文殊师利菩萨摩诃萨已得无相法者住不退转而无有碍。譬如有人于梦中或为国王或为转轮圣王。觉已便忆梦中所作亦不忘失。菩萨摩诃萨亦复如是。观诸众生成如来至真等正觉。亦不见有成相。亦不见无成相。尔时佛告诸会大众。尔时大身如来。说法清净无形不可见。岂异人乎莫造斯观。何以故。尔时大身如来今文殊师利是。尔时世尊便说此偈言。

过去无数世　　佛号大身尊
于此成正觉　　无有邪部行
恒以无相法　　分别四圣谛
权现游世界　　现有所咨受
佛道不思议　　神力不可极
教化众生类　　尽同为一相
吾今自成佛　　三界第一尊
不为彼所染　　不更生老死

尔时世尊说此偈已有无量众生皆发无上正真道意。
