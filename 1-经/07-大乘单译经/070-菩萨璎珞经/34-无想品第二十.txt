
尔时座上有法造菩萨。闻如来至真等正觉说十光明慧。欣然踊跃即从座起。偏露右臂右膝着地。前白佛言。敢有所问。尊见听者乃当陈启。佛告法造菩萨曰。族姓子。今大众云集悉无所畏。有所疑难便可问之。时法造菩萨白佛言。世尊。云何有想云何无想。云何有行云何无行。云何有痛云何无痛。佛告法造菩萨。善哉善哉。族姓子。汝所问者皆持佛威神。谛听谛听善思念之。吾当与汝一一分别。法造菩萨言。愿乐欲闻。佛言。族姓子。我今问汝。汝当一一报我。云何族姓子最正觉者为有想耶为无想耶。法造菩萨言最正觉者是有想耶非无想耶。佛言。云何族姓子。清净法身为有想耶为无想耶。法造菩萨白佛言。世尊。清净法身是有想非无想。佛言。云何族姓子。戒身定身慧身解脱身度知见身。为有想耶为无想耶。法造菩萨白佛言。世尊。戒身定身慧身解脱身度知见身。皆是有想非无想耶。佛复问。云何族姓子。四意止四意断四神足五根五力七觉意八贤圣道空无相愿。从须陀洹乃至佛。为有想耶为无想耶。法造菩萨白佛言。世尊。从一切诸法至佛。皆是有想非是无想。佛复问。云何族姓子。从一切诸法乃至等正觉。皆是有想非是无想。何者是无想耶。法造菩萨白佛言。本无慧无余泥洹慧。是谓无想。佛复问法造菩萨曰。云何族姓子。汝今已得本无慧无余泥洹慧乎。对曰。非也世尊。佛言。族姓子。云何知本无慧无余泥洹慧是无想非有想耶。尔时法造菩萨。即以偈报曰。

昔从天中天　　如来等正觉
闻说本无慧　　无余泥洹道
无生非有生　　寂然无想着
澹然不变易　　安静无起灭
今故报如来　　本无无有想
无著不可污　　何况有众念

佛复以偈。报法造菩萨曰。

如来等正觉　　三达无所碍
分别诸法想　　犹未尽根原
泥洹寂然定　　法性不可坏
想在转不转　　何为无想乎
过去恒沙佛　　法说义亦然
设本无无想　　云何化众生

尔时法造菩萨白佛言。世尊。云何是有想。云何是无想。佛言。族姓子。求佛是想。得佛是无想。求清净法身是想。得清净法身是无想。求五分法身是想。得五分法身是无想。四意止初乃至空无相愿。从须陀洹乃至佛。求者是想得者无想。尔时法造菩萨白佛言。世尊。从清净法身一切诸法乃至等正觉。为有形乎为无形耶。若使有形。我则无疑。若使无形。求则有想得则无想。无形之法不可护持。云何不可护持之法有求有得。佛言。止止族姓子。吾今问汝。此虚空界有形乎无形耶。法造菩萨白佛言。世尊。此虚空界空如空非有形非无形。佛言。族姓子。云何空如空非有形非无形。法造菩萨白佛言。世尊。内外法有形无形空如空。无余泥洹道是谓非有形非无形。佛复问法造菩萨。云何无余泥洹非有形非无形。法造白佛言。虚空界者眼识所摄。以此观之非有形非无形。佛复问法造。既眼空耶非空耶。对曰。非也世尊。佛复问。若眼识非空。云何以识知空。法造菩萨曰。以识非空故知。空如空非有形非无形。佛复问。云何族姓子。如汝所言。以识知无识。颇有无识知有识乎。法造白佛言。本无如来是。佛复问。云何为本无如来。不住不变易不坏法界故。号为本无如来。佛复问。族姓子。不坏不住。族姓子。以果耶。对曰。非也世尊。佛言。云何知不住为本无如来。法造白佛言。过去无形现在不住当来未至。佛言。汝今已得此法性乎。对曰。非也世尊。佛言。未知三世住不住法。云何知有形无形耶。法造白佛言。世尊。今问如来至真等正觉。为在有余泥洹。为在无余泥洹。佛言。我今亦在有余泥洹。亦在无余泥洹。法造菩萨白佛言。世尊。云何亦在有余泥洹。亦在无余泥洹。佛言。如我三十二相成此色身。则有余泥洹。观过去诸佛如恒沙数无形不可见。则是无余泥洹。法造复问。云何世尊。泥洹法界有可记不可记耶。佛言。族姓子。泥洹法界不可记也。法造白佛。泥洹无记。云何说过去恒沙不可数。名曰无余泥洹。佛言。止止族姓子。如汝所言。此法权诈无名号性。所谓泥洹非有非无。非有形非无形。但为众生着空染空着法界染法界。不知有形至无形。不知无形至有形。故使如来说此义耳。法造菩萨白佛言世尊。若使空如空亦是有形亦是无形。如来今日为体有形为体无形。假使体无形者。今日如来未入无余泥洹界。云何知无余泥洹界为无形乎。若使如来知无余泥洹界为无形者。过去诸佛亦当如是。何以故。世尊。言法性常住而不变易。过去诸佛如恒沙数。不起不灭故号为本无如来。佛告法造菩萨。善哉族姓子。如汝所言。过去诸佛现在当来各无有想。过去非当来。当来非过去。过去非现在。现在非过去。我所说者其义如是。法造菩萨复白佛言。过去想无想。现在想无想。当来想无想。为有异不异乎。佛告法造菩萨。过去非今今非现在各无异。法造菩萨白佛言。云何为有行。云何为无行。佛告法造。清净法身是谓有行。离清净法身是谓无行。戒身定身慧身解脱身度知见身是谓有行。离则无行。三十七品从须陀洹乃至于佛是谓有行。离则无行。法造。如来至真等正觉今说有行无行。云何为有行。云何为无行。佛言。族姓子。地大水大火大风大色痛想行识是谓为有行。空性法性无形像性是谓无行。佛告族姓子。如来至真等正觉。亦在有行亦在无行。云何在有行。云何在无行。有佛境界是则有行。无佛境界是则无行。故谓有行无行。法造菩萨复白佛言。云何有佛境界则有行。无佛境界则无行。佛告法造菩萨曰。行有三事。一者恒在空泽。二者在虚空界。三者在人众中大寂泥洹。尔时法造菩萨复白佛言。云何为有痛。云何为无痛。佛言。初欲行檀是谓为痛。施而无悔是谓无痛。习戒不犯是谓为痛。戒心牢固是谓无痛。报心如地不舍忍辱是谓为痛。忍能和众不离彼此是谓无痛。奉法殷勤初无变悔是谓为痛。进法如旧不舍道本是谓无痛。虽得久定心在无相是谓有痛。不坏道本一意不乱是谓无痛。化导众生摄以一道是谓为痛。不见吾我去相着心是谓无痛。
