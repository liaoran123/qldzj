
尔时形响菩萨白佛言。世尊。向闻如来至真等正觉已说众生根本。如我今日欲承如来威神说有识无识。唯愿世尊。听者果敢当说。佛言族姓子。乐说便说。形响菩萨即于佛前以偈赞佛。

世尊大弘誓　　知众生根原
今日已得听　　神尊口言教
本从无数佛　　恒求闻此要
今闻圣尊教　　听说有无教
昔我无数劫　　承事诸圣尊
如我今已获　　音响辩第一
相亦不有相　　亦不见有无
无尘无诸垢　　今号人中尊
人生本无生　　况我复有生
以我无生意　　欲说小慧本
不敢以愚情　　宣畅如来教
自忆昔行本　　唯听不敢疑
生死无有量　　受身复受身
至竟怀狐疑　　唯听敷演之

尔时形响菩萨说此偈已。前白佛言世尊。解第一义不别彼识此识者。是谓有识无识。不见有行执不见无行执。诸法一相悉无悉有。是谓菩萨摩诃萨有识无识分别种姓。此清净识此非清净识。我相好成就彼相好不成就。悉能观了而无所有。是谓菩萨摩诃萨有识无识分别时节睹见诸佛。此劫有佛彼劫无佛。不以有佛而怀喜悦。正使无佛亦复不戚。是谓菩萨有识无识。我复观见众生之类。有权方便者无权方便者。于中不起想行。是谓菩萨有识无识。复观众生知其年岁限数。或有众生应从前劫而得度者。复有众生应从后劫而得度者。或有众生应从现在劫而得度者。亦不见此劫有度无度。是谓菩萨有识无识。尔时有菩萨名众相具足。即从坐起前白佛言世尊。我亦堪任于如来前说有识无识。复以此偈而说颂曰。

于恒沙诸佛　　造此众德业
心念等正觉　　积行识宿命
不着我人寿　　生死无根本
道相无形兆　　今遭人中尊
三世平等慧　　非识非无识
行尽不造行　　乃授弟子决
一识亦无一　　觉寤深法要
超越诸佛刹　　无量诸佛土
本从无数世　　闻说乃得寤
愿于如来前　　听说识无识
分别深妙法　　今遭人中尊
尽达泥洹境　　唯愿听说之

尔时众相具足菩萨白佛言。世尊。如我今日号曰众相具足。相起不知相起。相灭不知相灭。是谓菩萨摩诃萨有识无识。众相具足菩萨白佛言。世尊。如我自念。昔从识慧如来至真等正觉闻说此要。诸有众生从初发意乃至成佛不见识相。是谓菩萨有识无识。若善男子女人。一一分别六衰六入。知过去衰非过去衰。知未来衰非未来衰。知现在衰非现在衰。于中不起想著者。是谓有识无识。种姓生菩萨白佛言。世尊。今日于如来前。闻音响菩萨说有识无识。复闻众相菩萨说有识无识。云何世尊。所言识云何为识。佛言。如空等也。种姓生菩萨复白佛言。世尊。云何如空等耶。佛言不生不灭不着断也。种姓生菩萨白佛言。今问如来识所起。乃以空报我耶。佛言不然。我今说识非有非无。故号有识无识。种姓生菩萨言。识为有相为无相乎。佛言识亦非有相非无相也。种姓生菩萨白佛言。云何识非有相非无相乎。佛言本不有相亦非今相。故曰本识非今识。今识非本识。故曰识非有相非无相也。尔时种姓生菩萨白佛言。若使有相非识无相非识。何以故。说识识。佛言随识所起。识起则起识灭则灭。是故非有相非无相也。佛复告族姓子。云何种姓生菩萨。汝今识有乎。答曰无也。何以故。无形无像。非今有非过去有非未来有。佛言。汝已自说识无有识。非今非未来非过去。汝今言是谁乎。答曰。欲言识耶。种姓生乎。佛言。我不问此识菩萨生。但问识为有为无。答曰。识非有非无。佛言如是如是。族姓子。尔时种姓生菩萨白佛言。云何世尊。如今日如来至真等正觉为从识说有说无。为不从识说有说无。佛言。汝以何等义而问如来。种姓生菩萨白佛言。向如来问。汝今说有识无识乎。有当来今现在过去乎。无当来今现在过去乎。我报曰无也世尊。如今世尊言亦无今当来过去识。我与如来识何所在。佛言我已先说非有识非无识。但为如来至真等正觉。以若干法觉寤众生。云何族姓子。若善男子女人体知此法者。便能具足一切诸法。尔时有菩萨名曰力盛。即从坐起复白佛言。我亦堪任说有识无识。力盛菩萨即于佛前而说颂曰。

本从十力尊　　闻此有无识
贤圣八等道　　演畅无碍慧
音声各各异　　众生界不同
施惠无等想　　称号为十力
若我后成佛　　分别诸法界
从一行无二　　唯愿听说识
道本从我生　　由我不生识
计了无思想　　非有识无识
积小至大行　　乃自致觉寤
生死非可量　　神识岂可尽
我今承尊神　　少欲自演说
唯愿在圣颜　　得近诸佛藏

尔时力盛菩萨说此偈已。便白佛言。云何世尊。若有分别如来十力不可沮坏。云何如来十力不可沮坏。一者如来发意求无上等正觉不可沮坏。是谓菩萨有识无识。复知和合彼此不见本末。是谓菩萨有识无识。观众生行本了自然。乃知无量本所从来。是谓菩萨有识无识。一切诸法本无有形。积由痴故便生此识。分别此痴不知所从起灭。是谓菩萨有识无识。分别众智。有三事行本。从有明还堕四颠倒。于四颠倒了为幻化。亦不见倒亦不见非倒。是谓菩萨有识无识。复于四事观众生本末具足五行者寻能思惟。即成五事。若善男子女人。于本无行行无行迹。何谓为五。一者念。二者转念。三者本。四者痴。五者无尽。是谓菩萨摩诃萨有识无识。复有识法不可思议。无或善权非人所测。有四事行。睹见诸佛刹土有生起灭。便能成就不见起灭。是谓菩萨有识无识。如来至真等正觉。观过去当来现在。亦不见过去当来现在根本。若生五趣受五趣众生形已。得分别五趣随彼所入。复能分别受有形根无形根。若菩萨摩诃萨已受天根不受龙根。虽然欲受龙根便能降诸法雨。若善男子女人。得阅叉根离彼阅叉根。受阿须伦根复能具足有识无识。舍彼阿须伦根受彼干沓和根。舍彼根已便能具足有识无识。旃陀罗魔休勒人与非人亦复如是。是谓菩萨摩诃萨通尽法藏不可思议。
