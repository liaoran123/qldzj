
尔时道胜子菩萨白佛言。世尊。云何菩萨摩诃萨。入五道中周旋往来。教化众生净佛国土。成无上至真最正觉乎。行不思议大法璎珞耶。佛告道胜子菩萨曰。谛听谛听善思念之。若有菩萨摩诃萨。欲成无上至真等正觉行不思议大法璎珞者。当修十法。云何为十。若有菩萨摩诃萨。入五道生死随类而化。一加趺坐遍满十方诸佛世界。复以音响震动三千大千世界。于中教化一切众生。悉发无上正真道意。乃使众生无觉知者。是谓菩萨摩诃萨所行正法应不思议。复次道胜子。若复菩萨摩诃萨。入五道中教化众生。以一句义充足一切诸佛世界。有形之类悉得闻知。然彼众生亦不自觉。从所闻法皆发无上正真道意。是谓菩萨摩诃萨修于正法不思议行。复次道胜子。若复菩萨摩诃萨。入五道中教化众生。以一光明遍照三千大千刹土。其见光者皆发无上正真道意。然不见形。皆令一切入解脱门。是谓菩萨摩诃萨修于正法不思议行。复次道胜子。若复菩萨摩诃萨。入五道中教化众生。一意一念一时之顷。以一法身遍满三千大千世界。皆使众生普令闻知。尽令众生具足法界。然彼众生不知所从闻。皆发无上正真道意。是谓菩萨摩诃萨修于正法应不思议。复次道胜子。若复菩萨摩诃萨。入五道中教化众生。以神足力尽化三千大千世界一切众生尽作佛形。然彼各各相教为说十二勤苦之行。共相济度不可称量。然彼众生不自觉知。为谁所度。是谓菩萨摩诃萨修于正法应不思议。复次道胜子。若复菩萨摩诃萨。入五道中教化众生。以一智慧分别一切无形之法无所挂碍。普使有形之类解此正要而得度脱。若彼众生不自觉知。如我今日为谁所度。是谓菩萨摩诃萨修于正法应不思议。复次道胜子。若复菩萨摩诃萨。入五道中教化众生。一念之中尽能普见一切诸法。分别法界行不思议。皆使众生闻此道教。同时成道无所障碍。然彼众生不自觉知为所从闻。是谓菩萨摩诃萨修于正法应不思议。复次道胜子。若复菩萨摩诃萨。入五道中教化众生。令彼众生尽得神通。游戏十方无量世界。闻诸十方诸佛说法。解知诸法如幻如化。然彼众生不自觉知。如我今日为谁开悟。是谓菩萨摩诃萨修于正法应不思议。复次道胜子。若复菩萨摩诃萨。入五道中教化众生。使三世中一切有形。成等正觉皆悉成就。是谓菩萨摩诃萨修于正法应不思议。复次道胜子。若复菩萨摩诃萨。入五道中教化众生。入深法藏分别妙智。超越过去当来现在。独步三界亦无等侣。复令众生与己无异。是谓菩萨摩诃萨修于正法应不思议。是谓道胜子菩萨五根德力入五道中教化众生。诸法殊胜不可测量。亦非罗汉辟支所知。
