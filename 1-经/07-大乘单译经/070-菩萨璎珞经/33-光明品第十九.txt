
尔时世尊告善男子善女人。若有菩萨摩诃萨受持讽诵尊复尊大梵天王所问句义不思议法。便当得身相不二法门。眼入清净得法界自在。菩萨摩诃萨定意正受。即于己身诸毛孔间。一一毛孔现法界自在。接度众生不可穷尽。不坏法界清净之行。若菩萨摩诃萨入此定意者。便能具足一切诸法。亦能现化诸法如幻。能知世界诸法所出。从一佛刹至一佛刹。乃至无数亿百千世。一一分别众生根原。复能思惟威仪礼节。可坐知坐可卧知卧。复于彼劫无数亿百千世。分别根义苦义空义无形像义。为说空观无名字观内观外观非众生观净不净观。平等无二习大乘行。进趣无为不退转行。尔时世尊欲与诸来会者解释狐疑。即于座上。便放身诸支节毛孔光明。悉照十方无量世界。其中众生蜎飞蠕动有形之类。尽见此光自识宿命根本之法。复于光明闻此言教苦义空义无形像义。即于彼劫见百劫事知千劫事。知亿劫事知亿百千劫事。知无限劫事知阿僧祇劫事。知无量劫事知无边劫事。知无数劫事知无际劫事。知无称劫事知不思议劫事。知不可平量劫事知无穷尽劫事。复知无限无量不可称计诸佛刹土众生起尽劫事。复见菩萨摩诃萨所行法则威仪礼节。专意修习不违本行。尔时菩萨见此光明心意开解。复自入己身诸毛孔定意。复见十方无量众生亿百千劫所修行本。尔时菩萨摩诃萨复从彼三昧起。见诸佛光如前不异。尔时有菩萨名曰照明。即从座起偏露右臂长跪叉手。白佛言。世尊。向见如来至真等正觉身诸支节毛孔光明。尽照十方无量世界。皆使众生自识宿命无量世事。亦使诸菩萨摩诃萨神力自在。复能得入身诸支节毛孔定意。亦知十方众生宿命。甚奇甚特不可思议。唯愿世尊。敢有所问。若见听者乃得陈说。尔时世尊已知彼意。便告照明菩萨曰。汝所问者皆是如来境界。谛听谛听善思念之。汝所问者吾知不乎。答曰。如是世尊。如来诸法之藏。愿具演说永无狐疑。佛言。族姓子。汝向所问如来至真等正觉明行成为善逝世间解无上士道法御天人师号佛众祐世尊。今日放身诸支节光明。遍照十方无量世界。尽令众生之类自识宿命本所从来。一光明德所度无量。凡夫学地上至无学。皆蒙此光而得济度。如来何不恒放此光济度无量众生之类。云何照明菩萨。汝所问者为尔不乎。答曰。如是如是。世尊。甚奇甚特。向欲所问其义如是。云何族姓子。如来当以此义见报。光明示现众定法门不可以言教。有所教化汝复当报我。云何世尊。今此日月照四天下无不蒙光。时日月光有时有益有时有损不乎。我时答曰。无也族姓子。佛言。汝所问者为尔不乎。答曰。如是世尊。时汝复当作是问。日月光明普有所照常无亏损。如来今日放大光明。有时有损有时无损耶。我复当以此义报汝。云何族姓子。日月所照能以昼为夜以夜为昼不乎。汝当报我。不也世尊。日月光明不能以昼为夜以夜为昼。我言。族姓子。如是如是。如来光明能以昼为夜以夜为昼。是谓各各差别。族姓子。汝复当以此义问我。云何世尊。若尘雾五翳蔽日月光无有所照。今如来光明亦有尘翳耶。我言。不也族姓子。何以故。如来光明内外通彻。非有尘雾之所遏绝。超过三界为无上尊。云何照明。汝复当作是问。如来光明无所障碍。众生三毒为是尘翳不乎。若是尘翳者。与日月五翳复有何异。时我答言。善哉善哉。族姓子。快说斯言。吾今与汝一一分别。如来光明不可思议。超过三界为无有等。法光明者有十藏行。云何为十。一者勇猛道场不毁诸法。二者诸法无尽得四无畏。三者辩才通利离世八法。四者六通彻达无所挂碍。五者演畅妙法不怀怯弱。六者不行放逸永离五盖。七者慈悲喜护普愍一切。八者游诸佛国化导一切。九者根门具足不乐下劣。十者修无上道不舍法意。是谓族姓子如来至真等正觉修此十法乃应如来十光明慧。犹如族姓子摩尼珠光神德无量。其光明者。照一天下照二天下照三天下照四天下。其光明照千世界二千世界三千世界。照小千世界中千世界。复照三千大千世界。复有得摩尼神珠。照一佛世界二佛世界三佛世界。乃至无数三千大千世界。其光明德不可称量。无情之光其德如是。况如来至真等正觉。放大光明普照无量诸佛国土。其中众生有形之类见光明者。除三垢净皆发无上正真道意。复次照明菩萨摩诃萨。若有善男子善女人。笃信承受信如来慧获大光明有十事行。云何为十。未曾有法如来悉知。是谓一事。未曾所转善权方便。能现佛法众所觉知。是谓二事。于诸外法未得自在。各各狐疑起是非心。不见言见不缚言缚。不解言解不持言持不成言成。于诸法中悉得自在。如实如尔实无虚妄。使诸佛世尊于一切法悉得自在。于诸法界无所挂碍。是谓三事。复次族姓子。譬如有人一念之顷净诸心垢豁然大寤。不复经历劫数之期。从一佛国至一佛国。教化众生而无有碍。尽超三有不以为难。是谓四事。复次照明菩萨摩诃萨。或遭劫烧其间旷绝。前佛过去后佛未出。法性恒住而不变易。有弘誓如来至真等正觉。便能澄神寂定虚空。不于无余泥洹而取灭度。所以然者。由其本要弘誓重故。是谓五事。复次照明菩萨摩诃萨。如来至真等正觉观察人心应受化者不受化者。如来悉知如实而不虚。如来悉知从此欲界至有想无想天心识所念若善若丑若苦若乐。便能于中教化令度。是谓六事。复次照明菩萨摩诃萨。如来化身不可测度。游于无量诸佛刹土。行禅解脱九次第法。是谓七事。复次照明菩萨摩诃萨。若有善男子善女人。修五德行怀忍辱心不讥彼受。亦复无此生若干意我胜彼不如。复无此心彼胜我不如。或复生心彼与我等我与彼等。是谓八事。复次照明菩萨摩诃萨。若善男子善女人。无量诸法不可思议。入诸五趣心中所念。弹指之顷悉皆知之。有愚痴心无愚痴心。有爱欲心无爱欲心。有嗔恚心无嗔恚心。一一分别悉皆知之。是谓九事。复次照明菩萨摩诃萨。若善男子善女人。游诸十方诸佛世界。劝进人民施为佛事。便说五趣受形之恼。虽复生天非是常道。人身百变生死无量。抵突畜生终无解脱。贪餮饿鬼受形丑陋。地狱受报罪毕乃出。唯有泥洹快乐无比。指示径路进趣无为。是谓照明菩萨摩诃萨十事行。非是二乘所能及知。
