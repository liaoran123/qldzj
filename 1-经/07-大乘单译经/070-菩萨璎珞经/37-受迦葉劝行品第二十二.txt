
尔时佛告比丘比丘尼优婆塞优婆夷。及诸大众普来会者。及菩萨摩诃萨。谁能堪任于如来前说有行无行不可思议众智之门。尔时一切大众。闻如来说有行无行不可思议众智之门。默然不对。尔时世尊放舌相光明。普照无数无量国土。使无量众生皆见光明。其见光者皆发无上正真道意。时东方去此十亿江河沙数。过是数已有佛土名莲华净。佛名净教如来至真等正觉。见释迦文放大光明普照三千大千佛土。即遣菩萨万二千人来至忍土。至世尊所头面礼足在一面坐。南方去此十亿江河沙数诸佛国土。有佛名一道。复见光明寻遣菩萨八千大士来至忍界。至如来所绕佛三匝在一面坐。西方去此七江河沙等诸佛世界。有佛名曰无碍如来至真等正觉。见此光明普有所照。即遣千二百大士。尽得神通行过魔界来至忍土。至如来所头面礼足在一面坐。北方去此十三亿江河沙数。有佛土名曰如(乡本妙)像。佛名正意如来至真等正觉。复见光明普照三千大千世界。寻遣五万菩萨。悉皆神足六通清彻来至忍界。世尊所头面礼足在一面坐。东北角方去此八江河沙数。有佛土名曰除垢。佛名等行如来至真等正觉。见此光明复遣菩萨七千大士来至忍土。至如来所头面礼足在一面坐。东南角去此三亿佛土。有佛国名曰积宝。佛名善积如来至真等正觉。复见光明寻遣七百正士。皆得神通获无碍慧来至忍界。至世尊所头面礼足在一面坐。西南角去此十江河沙数诸佛国土。有佛土名曰一相。佛名等慧如来至真等正觉。见此光明寻遣千五百大士来至忍界。至世尊所头面礼足在一面坐。西北角去此十四亿江河沙数诸佛国土。有国土名曰清净。佛名众德如来至真等正觉。见此光已寻遣五千菩萨来至忍界。至世尊所头面礼足在一面坐。上方去此过众生界。复过二恒沙世界。有佛土名曰普慈。佛名弘等如来至真等正觉。见此光明寻遣五千菩萨来至忍界。至世尊所头面礼足在一面坐。下方去此三十二亿江河沙数。有佛土名曰坚固。佛名不舍弘誓如来至真等正觉。见释迦文佛放大光明。复遣十千大士从下方来至世尊所。头面礼足在一面坐。是时世尊见众坐已定。便告诸来会者。吾今当说有行无行。谛听谛听善思念之。若有善男子善女人。从须陀洹乃至阿罗汉。未得如来道慧藏者。斯等之类不在圣例。尔时座上有九万二千无著阿罗汉。从异方世界来诣忍土。欲从如来听法璎珞有行无行。今闻世尊吐如此教。若善男子善女人。从须陀洹乃至阿罗汉。未践如来道慧藏者。斯等之类不在圣例。是时九万二千得道阿罗汉。诸漏已尽缚结以解。更不受生如实知之。时摩诃迦葉。阿若拘邻。舍利弗。摩诃目犍连。宾头卢。摩诃迦旃延。离越。须菩提。满愿子。九万二千人等。即从座起头面礼如来足。绕佛三匝各自长跪。前白佛言。世尊。我等虽得四果六通清彻。犹尚不如凡夫行人。所以然者。今闻如来说道慧深藏。非我等所入境界。唯愿世尊。得闻斯法使久寐众生永无犹豫。尔时世尊默然不对。时大迦葉重白佛言。我等罗汉虽获称为佛子。皆是如来之咎非我等过。何以故。若使如来誓无三乘者。我等岂非成等正觉乎。何为如来不见听在圣例乎。时大迦葉及九万二千真人。尽脱袈裟哀号悲泣五体投地。当尔之时三千大千刹土六变震动。诸天龙鬼神阿须伦迦留罗真陀罗摩休勒干塔和人及非人怪未曾有。尔时世尊欲解诸人心中狐疑。便舒右手扶迦葉起各使复坐。尔时世尊即说斯偈。

本无如来业　　道慧藏第一
诸度无量智　　渐入如来境
大道无三乘　　况有四道果
观净如虚空　　耆年迦葉是
我今观斯心　　非有亦不无
多现无量变　　不舍佛弘誓
从久远以来　　修神足璎珞
六度旷大法　　何有声闻名
佛界无疆畔　　所化亦不同
故使众生惑　　谓为道若干

尔时座上有无央数众生闻如来说此偈已。悉皆发意。信乐欲闻道慧深藏甚深之法。皆发无上正真道意。复有无央数众生。正心解脱得尽信之行。
