
尔时法妙菩萨白佛言。云何菩萨摩诃萨。进修无上正真之道成最正觉。执持威仪应时之行。乃能具足大法璎珞。佛告法妙。若有菩萨摩诃萨。欲得具足成无上至真等正觉。具足如来大法璎珞。当修十慧大法璎珞。便能具足大法璎珞。于是族姓子。若有善男子善女人。欲闻如来大法璎珞应时之行者。谛听谛听善思念之。云何为十。所谓十者。若菩萨摩诃萨。自知时到。当成无上至真等正觉。便不失期诣树王下。执弘誓心。心如虚空断除众想。是谓菩萨摩诃萨应时之行。复次法妙。若复菩萨审自知已。今我时到化彼众生。姓氏字氏不越局界。要当度脱一切众生。然后乃定。是谓菩萨摩诃萨应时之行。复次法妙。若复菩萨深自知已。我今当成无上等正觉。复当授菩萨决。国土翼从方面所在。是谓菩萨摩诃萨应时之行。复次法妙。若复菩萨审自知已。我今已获众智自在。当使众生如我无异。寻时入彼而教化之。普令众生获此自在无碍之法。是谓菩萨摩诃萨应时之行。复次法妙。若复菩萨入解脱门施行佛事。变化一切形碍之法。皆令归于无尽之藏。亦使众生同己所得。是谓菩萨摩诃萨应时之行。复次法妙。菩萨审自知已。我今已获无形四空定法及四等心慈悲喜护。复以此定教化众生。普令一切同己所得。是谓菩萨摩诃萨应时之行。复次法妙。若复菩萨审自知已。执持威仪不失礼节。可行知行可坐知坐。昼夜孜孜不违道教。到时入城不左右顾视。福度众生其慧无量。亦使众生同己所得。是谓菩萨摩诃萨应时之行。复次法妙。若菩萨审自知已。观众生根本应度不度。受彼信施量腹而食。还至闲静坐卧思惟。今所受施以支四大。得行道德成最正觉。复以此法化导一切。普令众生同己所得。是谓菩萨摩诃萨应时之行。复次法妙。若复菩萨审自知已。如我今日应贤圣律。导化一切无有增减。渐渐前进入五道中。察彼心意而度脱之。若入人道为说禁戒。令彼众生知犯罪之苦。示以正道而度脱之。若入天道处彼天宫。为说无常磨灭之法。劝勉使修十善之行。舍天重位修无上道。若入畜生苦痛之中。为说抵揬欺诈之法。使生善心改更之义。若入饿鬼丑陋之中。为说悭贪缚着之心。使发善心改往修来。若入地狱受罪人中。为说五逆难救之法。复令地狱众生。心开意解善心得生。毕其罪苦得复人中。是谓菩萨摩诃萨应时之行。复次法妙。若复菩萨审自知已。众行已具众智自在。得不思议。当以神足感动一切。自试神足而无挂碍。从一佛国至一佛国。承事诸佛礼敬世尊。务修梵行禀受不及。亦使众生同己所得。是谓法妙。菩萨摩诃萨修此十慧应时之行者。得成无上正真之道成最正觉。便能具足大法璎珞。
