
尔时世尊告舍利弗。汝等观此慧眼菩萨。得四辩才众智自在修心意定。在大众中演畅菩萨诸法深奥。此菩萨者久如当成等正觉乎。时舍利弗白佛言。世尊。我等声闻所见微鲜。岂能测度大圣法典。唯愿世尊演布道化使众会者悉闻其要。

尔时世尊告舍利弗。谛听谛听善思念之。吾当与汝宣畅正要。舍利弗言。如是世尊。佛告舍利弗。西北去此十四江河沙数。彼有佛国。名众智自在。佛名慧造如来至真等正觉明行成为善逝世间解无上士道法御天人师号佛世尊。彼佛如来初发道心广大无崖。超过众圣诸受别者。彼佛如来发此弘誓之心。若我成佛与生死别。不处愦闹五浊鼎沸。使我国土清净无瑕。我既成佛翼从成就。男女各别无贪欲心。复发此愿。使我国土一切众生光光相照。无有日月星宿光明。水精琉璃车磲马瑙真珠虎珀金银七宝庄严己国。使我国土同一水乳。亦令我刹有一浴池如四天下。凫雁鸳鸯尽七宝身。悲鸣相和共相娱乐。浴池东口所流水处纵广千由旬。浴池南口纵广千由旬。浴池西口纵广千由旬。浴池北口纵广千由旬。当浴池中央有自然七宝高座。高下纵广各千由旬。诸十方无量无限无边际恒沙国土大乘菩萨。坐树王下永除心结。降伏魔宫成无上道。即于其日来至此刹。诣我浴池升七宝座。演说大乘不退转行。大乘翼从发弘誓者皆诣我国。使我国土无大乘菩萨无大乘辟支佛无大乘声闻者。佛复告舍利弗。今此慧眼菩萨大乘牢固心难沮坏。当生彼国成等正觉。教化众生无有穷极。彼国人民寿命各等。无有中夭之者。欲知其寿亦如无量佛国。但男女众生不如阿弥陀佛国得道者也。是时舍利弗。闻佛所说怪未曾有。一切众会皆怀狐疑。即从座起偏露右臂右膝着地长跪叉手。前白佛言世尊。今闻如来演说大乘不退转行。大乘翼从成己国土。愿乐欲闻。云何为大乘菩萨。云何为大乘辟支佛。云何为大乘声闻。佛告舍利弗。菩萨三乘各有三品。辟支三乘亦有三品。声闻三乘亦有三品。于是舍利弗。欲知菩萨三乘者。今与汝说。有菩萨大乘。有菩萨辟支佛乘。有菩萨声闻乘。是谓菩萨三乘。又舍利弗。辟支佛三乘者。有辟支佛菩萨大乘。有辟支佛菩萨缘觉乘。有辟支佛菩萨声闻乘。是谓辟支三乘。又舍利弗。声闻三乘者。有声闻大乘。有声闻辟支佛乘。有声闻无著乘。是谓声闻三乘。时舍利弗。复白佛言世尊。云何为菩萨大乘。佛告舍利弗。慧眼菩萨所生国土。慧造如来境界是也。若有菩萨摩诃萨。发弘誓心不乐小道。如上所愿。尽得生彼慧造国土。时舍利弗复白佛言。世尊。云何为菩萨辟支佛乘。佛告舍利弗。西北去此过十四江河沙已。复过十四江河沙数。有佛土名为净泰。佛名无动如来至真等正觉。十号具足。国土清净无淫怒痴。上下恭顺贵修清虚。彼土众生尽修一行。普出家学无上正真修平等觉。彼佛境界有一浴池。纵广一佛世界。浴池东口百千万由旬。浴池南口百千万由旬。浴池西口百千万由旬。浴池北口百千万由旬。诸有菩萨修大乘辟支佛者。尽生彼国。异类奇鸟数十百种游戏池中。种种香熏遍布世界。生七宝树华果香洁。彼池水中忧钵莲花。钵头牟花。拘物头花。分陀利花。皆生于池水中。当池中央有七宝高座。纵广高下过众生界。尽诸贤圣所居之处。如是舍利弗彼佛国界无有菩萨大乘。唯有菩萨辟支佛乘。所以者何。皆由宿愿而得生彼。分别三十七道品法。共相娱乐演布道教。是谓族姓子菩萨辟支佛乘所居之处。非菩萨声闻乘所能逮及。尔时世尊。与舍利弗便说此偈。

如来不思议　　诸法各殊特
菩萨大乘慧　　刹土亦各异
贤圣辟支乘　　普集同一味
相劝现教化　　演布无比法
演畅清净音　　平等无二心
由宿本愿报　　故生彼刹土
处七宝高座　　雷吼震三界
所度无有量　　自然应法律
不计生死本　　不怀忧喜想
不著有无行　　不计本末空
今汝舍利弗　　欲知辟支乘
国土佛姓号　　所说义如是

尔时舍利弗复白佛言。世尊。如来至真等正觉。以广长舌神口所说。菩萨大乘菩萨缘觉乘今已具知。愿乐欲闻菩萨声闻乘所行法则。其事云何。尔时世尊告舍利弗。西北去此度二十四江河沙已。复过二十四江河沙数。彼有佛土名毛孔光。佛名法观如来至真等正觉。十号具足。彼国清净。一切众生具四空定。神足变化超过贤圣。彼有浴池如上无异。皆由宿愿而得生彼。剃除须发着袈裟法服。具足六度空无相愿。所度众生不可称量。彼土菩萨声闻乘者。胜我国土一生补处。所以然者。今此菩萨逮阿惟颜。百劫教化尽趣道门。各各成就立不退转故。不如彼国菩萨声闻一日所化济度众生。百倍千倍巨亿万倍。不可以譬喻为比。尔时世尊。与舍利弗复说颂曰。

清净如金精　　亦如星中月
禁戒威仪具　　乃生彼佛国
法观大贤圣　　宿积无量行
分别虚无慧　　心正无余想
说法度众生　　一会恒沙数
尽令具足成　　菩萨声闻乘
吾昔发意错　　苦行不可量
不与彼因缘　　王此五浊世
今虽成佛道　　神足自在游
欲愿至彼土　　无由在其例
诸佛境界异　　所愿各不同
欲与彼缘者　　发愿岂在晚

尔时世尊。与舍利弗说此偈已。时座上百亿那术诸天人民。皆发弘誓旷大之心。愿乐欲生法观如来菩萨声闻佛土。彼佛刹土。无有菩萨大乘。无有菩萨辟支佛乘。唯有菩萨声闻乘。尽生彼国共相娱乐。皆由宿愿而得生彼。尔时舍利弗复白佛言。世尊。今闻如来说菩萨摩诃萨菩萨大乘菩萨辟支佛乘菩萨声闻乘。一切众生皆悉奉行信乐承受。今请如来说辟支佛菩萨大乘辟支佛辟支佛乘辟支佛声闻乘。愿乐欲闻解心狐疑。尔时世尊告舍利弗。谛听谛听善思念之。吾当与汝一一分别。舍利弗答曰。如是世尊。佛告舍利弗。去此西北四十四江河沙。有佛土名曰雷吼。佛名如意如来至真等正觉。十号具足。彼国殊特七宝成就。众生贤柔辩才通达。智慧如海言不妄发说清白事。以为禁戒。法法成就不相拒逆。彼有浴池如上所说。彼浴池中有七宝金刚师子之座。高广上彻众生之表。一切辟支佛菩萨大乘悉生彼国。共相敬顺不怀贡高。本所造缘不违誓愿。住寿恒沙神足自在。

尔时世尊。与舍利弗而说颂曰。

虚空无边际　　清白行各异
心如本无慧　　缘觉所由刹
缘觉菩萨乘　　由昔发意得
光相自严饰　　不计优劣行
永离诸苦恼　　不阙诸法相
乃从无数世　　行至得成佛
正法如虚空　　四大无所因
聚散须臾间　　无生不起灭
人身多忧虑　　缘对所缚着
彼土寂然定　　脱此众患恼
若使群萌类　　精进殖功德
欲获不死法　　当愿生彼国
正使彼佛念　　欲来至我土
无缘无起想　　终不来此国
所以诸佛国　　各各殊特别
由宿所发愿　　所度各不同
法辩神妙义　　义辩决众疑
应辩如声报　　此四悉具足
若欲立成就　　愿乐彼佛者
弘誓旷大者　　立志不虚诈

尔时世尊。与舍利弗说此偈时。尔时座上七万比丘。本求小乘断漏取证。尽皆回意。愿生彼国为辟支佛菩萨大乘。复有无数诸天人民。逮须陀洹果。尔时舍利弗白佛言。世尊。闻如来说菩萨摩诃萨三道三乘。又复演说辟支佛道菩萨大乘。一切众会莫不欢然。功德具足善心生焉。今欲愿闻辟支佛辟支佛乘。其义云何。亦使众生心得开寤。尔时世尊。告舍利弗言。去此西北八十四江河沙数。复过此数。有佛土名曰清琉璃。佛名身相如来至真等正觉。十号具足。彼国宽博无众秽恶。刹土平整坦然无碍。彼有浴池清凉微妙。于池中央有七宝高座。高广严饰至众生际。诸有得辟支佛辟支乘者。尽现彼国周流教化。讲论妙法殊胜之行。诸有发愿欲生彼者。皆遂本心中间无碍。尔时世尊。与舍利弗而说颂曰。

一向心意识　　执意不可动
本愿所牵连　　乃生彼佛土
积德如恒沙　　要拔生死元
本无性常定　　泥洹清净乐
辟支缘觉乘　　执心无边崖
琉璃刹土妙　　身相如来居
面如白莲花　　香熏一切刹
不受余道果　　解脱至要妙
佛界旷无疆　　所度不可计
辟支要集处　　说法义无穷
解空无有空　　志趣不退转
行过神仙表　　故号辟支乘
夫欲崇深妙　　如来无著行
咸各齐发愿　　成佛无有难
众生上中下　　用心各不同
唯当摄一意　　道果自然至

尔时世尊。与舍利弗说此颂时。有七十千比丘。皆发弘誓愿生彼国。复有菩萨行人无央数众。愿乐欲见身相如来至真正觉及彼刹土诸辟支佛。尔时世尊。知彼众生心中所念。便放顶相光明照彼佛国。如掌观珠晃然大明。尽见彼国清净无瑕大圣贤土。尔时世尊。还摄光明从顶而入。诸菩萨众欣然大寤。即从座起礼世尊足。前白佛言。今蒙大圣布演道化。既蒙光明得见彼土。使我等身舍此形命。愿乐欲生琉璃佛刹。尔时世尊告众菩萨。诸族姓子。发意旷大弘誓深固。汝等各各尽生彼国。同时成佛功德成就。时诸菩萨见授决已。起礼佛足还复本座。尔时舍利弗白佛言。世尊。今闻如来说菩萨大乘菩萨辟支佛乘菩萨声闻乘辟支佛菩萨乘辟支佛辟支佛乘。一切众生诸来会者。信心成就各获道证。未闻如来说辟支佛菩萨声闻乘。唯愿开解随时发遣。令众会者咸得闻知。尔时世尊告舍利弗。西北去此一亿七百万江河沙数。彼有佛土名曰兴显。佛名广曜如来至真等正觉。十号具足。今现在说法度人无量。世界净妙众德具足。志趣皆同不相违背。四等平均哀愍一切。周旋教化不离本行。兴显正法神足变化。彼有浴池七宝庄严。光光相照视无厌足。于浴池中生众花果。香熏苾芬不可称计。当池中央七宝高座。纵广高卑上至梵天。一切大圣尽集彼土。宣畅如来六度无极。智慧闻施不离本愿。十六殊胜如来深藏。一一达了而现在前。彼土众生无淫怒痴邪见之者。彼浴池者。一名尽垢。二名受证。若有菩萨摩诃萨。本誓牢固心愿清净。得生彼刹诸根清净六情完具。悉诣浴池自恣所欲。即于池上诸尘垢尽。成辟支佛菩萨声闻乘。得等正觉道。众相庄身观无厌足。斯由宿愿成道果证。尔时世尊。与舍利弗而说颂曰。

心为众行本　　导引度识崖
弘誓自将御　　无畏成正觉
忘空不计形　　蠲除心想法
三有去形累　　自然觉道成
佛本修空慧　　不于彼此求
悉灭前后心　　从是成道果
今生非后生　　假号成其名
人以幻法惑　　没溺于深渊
兴显刹土妙　　诸圣尽云集
广曜如来尊　　在彼而教化
佛心无不定　　志坚不可动
行尽获果实　　乃得生彼刹
池如八解味　　饮者除众患
结缚自然解　　便获无上道
辟支声闻乘　　功德不可尽
执意不分散　　寻应如来行
光明接化人　　演说功德业
心净如明珠　　不为尘欲染
彼刹实奇特　　众行不思议
有欲愿乐者　　吾前未有疑
我当扶接汝　　威神拥护身
勿生懈怠意　　于后悔无益
昔从无数劫　　不遇贤圣人
一失人道本　　欲求甚为难

尔时世尊。与舍利弗说此偈时。座上有七千居士。舍憍慢心除去贡高。不着荣饰内自克责。我等愚惑染俗来久。今闻如来深要正法。各从座起前礼佛足。即于佛前发弘誓心。我等愿乐欲生彼国。唯愿世尊神力将接。无令同誓中有挂碍。尔时世尊告居士等。汝发道心实为难有。我当证汝成等正觉。时诸居士闻佛授决。即从座起绕佛三匝。头面礼足还复本座。尔时舍利弗复白佛言。世尊。今闻如来至真等正觉已说菩萨摩诃萨三道三乘之行。复说辟支佛菩萨三道三乘之行。诸来会者闻此正法。皆发无上平等正觉。应一相行不失本际。施为佛事不思议法。未闻如来说声闻菩萨三道三乘之行。唯愿世尊今宜知时。当与众会敷演正要。令诸狐疑永无犹豫。

尔时世尊告舍利弗。谛听谛听善思念之。吾当与汝一一分别。舍利弗白佛言。如是世尊。尔时佛告舍利弗。去此西北过百千亿江河沙数。有佛土名师子口。佛名法成就如来至真等正觉十号具足。现在说法。大圣所行无不周遍。诸菩萨法皆悉具足。土界清净威仪礼备。寿命极长无三恶道。以戒德香而自娱乐。五分法身以为禁戒。彼有浴池清净殊特。香气苾芬无不周普。彼土虚寂无有石沙秽恶。泰然亦无山河石壁。彼有浴池深且清凉。一切众圣尽集彼浴共相娱乐。池中有龙。神德无量三十二头随时降雨普润世界。当池中央有七宝高座。纵广一亿由旬。诸有得声闻菩萨乘者。诣彼七宝无畏之座。演说菩萨三十二殊特之业。六度四等无生灭法。斯由宿愿乃得生彼。尔时世尊与舍利弗。而说颂曰。

声闻菩萨乘　　功勋不思议
光明普所照　　不复兴名想
刹土极清净　　道慧自娱乐
永离诸欲爱　　正法恒显曜
日夜奉修道　　行净无所染
不见法相本　　见有窠窟处
佛藏甚深妙　　果实不唐捐
宿愿所追逮　　乃得生彼刹
彼国尽贤圣　　演吐甘露法
蠲除众秽恶　　无生老病死
颁宣诸法典　　度人无有量
尽趣无为海　　寂然取灭度

尔时世尊与舍利弗说此偈时。座上有七亿那术众生。闻如来与舍利弗说声闻菩萨大乘之行。此等诸人本求声闻断结受证。今闻大圣说声闻大乘菩萨之行。各从坐起至世尊所。头面礼足白佛。我等愿乐欲生师子口刹土法成就如来所。修清净行。志求无上正真之道。佛言。善哉善哉。族姓子。汝等心意旷大无崖。乃能发此声闻菩萨摩诃衍心。必果所愿亦无有虚。时彼诸人闻佛授决。欣然欢喜绕佛三匝。头面作礼还复本座。

尔时舍利弗复白佛言。今闻如来至真等正觉。已说菩萨摩诃萨三道三乘。已说辟支佛菩萨三道三乘。复说声闻菩萨乘。未闻如来说声闻菩萨辟支佛乘。唯愿世尊以时敷演。使众会者永无狐疑。尔时世尊告舍利弗。汝欲闻声闻辟支佛菩萨乘者。谛听谛听吾当演说。舍利弗白佛言。如是世尊。佛言。舍利弗。西北去此度一百亿江河沙数。彼有佛土名曰昼度。佛名清净观如来至真等正觉。十号具足。佛土清净总持不忘。菩萨所行法不思议。化度众生一向修道。诸法炽盛得佛圣行。神足变化无所触碍。彼有浴池清净无秽。众果茂盛香气馥芬。于池水中生种种华。优钵莲华。拘牟头华。波头牟花。分陀利花。复有异类奇鸟数十百种。在彼池中共相娱乐。诸有得道声闻辟支佛菩萨乘者。尽生彼刹。于池中央有七宝座。纵广高下如一亿刹土。上过众生际。诸有发意求声闻辟支佛菩萨乘尽。生彼刹。尔时世尊与舍利弗。而说颂曰。

昼度清净刹　　诸圣尽云集
共说诸道教　　变化无穷极
清净观如来　　本愿之所致
念念无余想　　唯修无上道
舍本除闇冥　　现佛光明慧
内外悉清净　　无复三毒患
一切众生类　　闻法辄开悟
菩萨三道乘　　无缘得生彼
辟支三道乘　　亦复不得生
声闻辟支乘　　乃得生彼刹
汝等舍利弗　　观彼清净界
所度不可量　　非我所能及

尔时世尊与舍利弗说此偈已。复有无数百千众生。内心自念。我等愚惑沈翳生死。不闻如来无畏大法。如今闻说彼刹清净善根具足。我等愿乐欲生彼土。尔时世尊知彼众生心中所念。便告诸天人曰。汝等后生生彼国土清净之处。同日同名尽成无上等正觉道时诸众生闻佛授决。欢喜踊跃不能自胜。即从座起头面礼足。绕佛三匝还复本座。

尔时舍利弗白佛言。世尊。以闻如来至真等正觉。说菩萨摩诃萨三道三乘。复说辟支佛菩萨三道三乘。复闻声闻菩萨乘。复闻声闻辟支佛乘。一切众会莫不欣然。今请如来说声闻声闻菩萨乘。令众会者悉得开解。尔时世尊告舍利弗。汝欲闻声闻声闻菩萨乘者。谛听谛听善思念之。吾当与汝一一分别。舍利弗白佛言。如是世尊。佛告舍利弗。去此西北八十四江河沙数。有刹土名曰无尽。佛名彻听如来至真等正觉十号具足。彼国清净众生柔和。三世智慧以为道教。行菩萨法不失总持。一切众生尽同一意。奉修正法共相娱乐。无量三昧而现在前。行诸佛观不失本要。彼有浴池微妙无比。贤圣大慈所游戏处。常转法轮不退转行。使诸菩萨悉得成就。诸有发意中间不退。尽得生彼无尽刹土。尔时世尊与舍利弗。而说颂曰。

无尽清净刹　　彻听如来国
本愿所追逮　　众想悉成就
一切诸贤圣　　尽应彼刹土
众德自璎珞　　演说无比教
开化一切人　　皆同其至味
入定等三昧　　众行悉具足
本从无数劫　　行权不舍愿
十力无所畏　　故生彼佛刹
世尊普慈盖　　愍哀一切人
念想不离愿　　自然成正觉
犹如日光明　　悉照于万品
菩萨所行慈　　一切普蒙恩

尔时世尊与舍利弗说此偈时。有十三亿众生。皆发无上。愿生彼国为声闻声闻乘。上修无上梵行。尔时世尊知众会心中所念便笑。口出五色光。绕佛三匝还从面门入。时舍利弗即从座起。整理衣服长跪叉手。前白佛言。唯然世尊。佛不妄笑愿闻其意。佛告舍利弗。汝见此十三亿那术人不。后将来世过此贤劫尽同一愿。当生彼土成等正觉修清净行。
