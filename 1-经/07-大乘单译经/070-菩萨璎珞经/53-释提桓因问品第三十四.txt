
尔时释提桓因白佛言。世尊。如来至真等正觉。说一切诸法皆使清净。及诸无量恒沙佛土诸佛世界。清净如空皆无所有。今复闻说尽当觉知一切诸法。云何于诸法之中无形不可见。而欲觉知一切诸法乎。尔时世尊告释提桓因。善哉善哉。拘翼。乃能于如来前而问斯义。今当与汝一一引譬。智者以譬喻自解。犹如幻师化作万物国土城郭宫殿屋室饮食床卧贫贱富贵名号姓字父母兄弟仆从给使。复幻作人左右卫从。如此幻师所见化法。或经劫数供给所须衣被饮食医药床榻卧具。受者实受施者实施。如卿观之为实有不乎。是时释提桓因白佛言。无也世尊。何以故。一切诸法皆空皆寂幻化非真。愚者深着便致颠倒。无来无去无著无缚无尽无不尽。幻化无形亦不可猗。佛告释提桓因。如是如是。拘翼。菩萨摩诃萨亦复如是。得如幻三昧自然定意。分别一切诸法所起。无缘无著不见成败。化导一切众生之类。不见有度不见无度。度无所度化无所化。皆空皆寂复无生灭。何以故。如幻定意正受三昧。甚深微妙无有边崖。如幻境界不可思议。唯有菩萨摩诃萨。遍能观察乃得达了。亦不见生亦不见灭。亦复不见当有生者。亦复不见已有生者。何以故。菩萨所入不可思议。非是罗汉辟支所知。菩萨所度犹如虚空。虚空所度无形无像。如幻三昧亦复如是。亦无东西南北四维上下。拘翼当知。今当与汝引喻。犹如凡夫本无形色。未能分别禅定根本。生亦不知生。不生亦不知不生亦复不知当生已生。未能究竟心所念法。亦不见住亦不见不住。亦不见尽亦不见不尽。何以故。心本无形不可猗着。亦非三乘所能思议拘翼当知。菩萨摩诃萨亦复如是。入此如幻三昧一切诸法皆现在前。无有边际亦无境界。有亦不见有无亦不见无。何以故。菩萨境界不可思议。所行法则遍满三千大千世界。拘翼当知。今当与汝引喻。犹如娑竭龙王意欲念雨。若在六天便雨甘露。若在四天王上能雨七宝。难陀优钵难陀龙王及摩那斯龙王。雨六天上便雨衣被服饰香璎华鬘。若雨第四天上自然饮食各令充足。云何拘翼。此龙所作为实有不乎。尔时释提桓因白佛言。无也世尊。何以故。但彼诸天功德。乃使诸龙王等献奉供养。佛复问释提桓因。云何拘翼。七宝宫殿衣被服饰。皆龙所降本无所有。今复自说诸天福德故使诸龙降雨诸宝。诸龙及宝物为有为无。释提桓因白佛言。世尊。义说法说亦不有龙亦无宝物。何以故。一切万物皆空皆寂。我身及天亦无所有。龙所降雨亦无有雨。亦不见尽亦不见不尽。愚惑之人自生识想。佛告释提桓因。如是拘翼。菩萨摩诃萨入如幻三昧。尽观一切诸法。诸法所生亦不见生亦不见不生。见诸法门有尽无尽。见幻化法门有尽无尽。复见无量无限教化法门。复见无量无限诸佛世尊游步法门。复见无量无限诸根罗网见入法门。复见无量无限诸物世界成败劫烧心意广大超越诸佛所行法门。如是拘翼。当知诸法无生无灭。但以众生自生识着。未入定意观察人心。不解空慧而获无生。尔时世尊与天帝释。而说颂曰。

出要入道门　　分别三世行
展转由五道　　破有不处有
菩萨如实观　　分别慧明道
本我所造行　　如今乃克获
世界皆如空　　彼我无二想
恭恪于诸佛　　今获无顶相
颜貌如优昙　　广长覆面门
不生亦不灭　　德为天人尊
拘翼当念本　　众行不缺漏
勇猛不懈怠　　究竟本末空
于坐不起想　　不见有趾立
不猗众行本　　故号为沙门
实无有泥洹　　亦无五道趣
菩萨所游处　　权化见有生
从无央数劫　　无欲无所贪
初无有悔心　　况当有猗着
自从是已来　　修善不离本
一行成佛道　　得转无上法
猗托生死中　　教化无数人
令知无生法　　自然应道教

尔时世尊与释提桓因说此偈时。无数百千诸天人民。即于坐上得无生心。复有无数诸天龙神。皆发无上正真道意。佛复告释提桓因。若有善男子善女人及四部众比丘比丘尼优婆塞优婆夷。受持讽诵此如幻定意无尽法者。便能具足无量法藏。云何为无量法藏欲具足如来辩才者。当学此如幻定意无尽法藏。复次拘翼。若善男子善女人。欲得究竟觉知佛慧者。当学此如幻定意无尽三昧。复次拘翼。若善男子善女人。欲得游至诸佛世界亲近佛者。当学此如幻定意无尽三昧。佛复告释提桓因。若有善男子善女人。欲得转无上法轮如佛所转在大众中而无畏者。当学此如幻定意无尽法藏。复次拘翼。若善男子善女人。欲得诸佛百千总持自娱乐者。当学此如幻定意无尽法藏。佛复告释提桓因。若善男子善女人。欲得一切众生愿者。净佛国土神足变化者。当学此如幻定意无尽法藏。复次拘翼。若善男子善女人。欲使诸佛世界无量众生无量性行尽同一趣者。当学此如幻定意无量法藏。复次拘翼。若善男子善女人。欲使无量世界诸佛刹土合为一者色如黄金。当学此如幻定意无尽法藏。何以故。一切诸佛皆从此生。过去诸佛皆从此如幻定意。得成无上正真之道。现在十方诸佛世尊。亦皆从此如幻定意无尽法藏。得成无上正真之道。当来无数恒沙诸佛。亦当习此如幻定意无尽法门。佛复告释提桓因。我今与汝引譬。智者以喻自解。犹如猛火光焰赫炽复更益薪。大风所吹遂复炽盛。烧焚山野无有休息。要尽草木火势乃减。菩萨摩诃萨亦复如是。发心起学济度众生。分别思惟法界所趣。乃至无数恒沙刹土。复观虚空众生根原。复自思惟恒沙刹土无数世界众生心意所念根原。一一分别复自计挍。吾以何智具足彼愿。一一分别已法所趣。当转何法云何教化。尔时菩萨复自思惟。我本发愿具足诸善遍化众生充足我愿。复自具足威仪礼节。转入三世根本之行。自念转法入不思议。如是挍计应度不度。一切世界或有或无复更周旋诸佛世界。无限无量不可思议。与共周旋立功德业。不断正法要誓所趣。行大慈悲执弘誓心。究尽生死心无缺减。何以故。一切众智悉具足故。复观众生心意所念。应由何路而得将导。恒念众生如母爱子。是故菩萨摩诃萨。执此勤苦无量之心。复入无量无限三昧。观察世界不舍本誓。如是广大无限之用。尔时世尊与释提桓因。复说颂曰。

菩萨初发心　　弘誓甚广大
要尽虚空际　　所愿乃具足
当度众生时　　不见有所度
解知三世本　　因缘不久寄
心正不动倾　　正本应道教
恒求善方便　　以次至解脱
心不怀怯弱　　昼夜思惟法
一行得成佛　　亦不从师受
身本心各行　　道力知清净
出家在空野　　入定身不动
然炽一切法　　普照十方界
自修宿命智　　乃知众生根

尔时世尊与释提桓因说此法时。一切众会莫不欣然。皆发无上正真道意。
