
于是文殊师利。饥虚于法而无厌倦。独己无侣佛神所制。使彼众会无一从者。文殊师利如伸臂顷须臾之间。从忍世界忽然不现。至普光土天王佛所。于时文殊皆绕三千大千世界至于七匝。稽首诸佛却住一面。尔时天王如来右面。有一女人名曰离意。结跏趺坐。以普月离垢光明三昧正受。时天王佛心自念言。文殊师利诸佛所叹。深奥忍辱行于空慧。无能逮者。虚静寂寞以为功勋。今从忍界兴心念来。堕大颠倒。极受吾我而有所趣。当退立之铁围山顶。由是之故。令讲无极深妙之法。当为将来诸菩萨众显大光明。所以者何。诸佛之法不可思议。巍巍无量深不可逮。文殊师利博闻第一道慧超殊。如十方空尚令住于铁围山顶。尔乃能发起一切众生。天王如来告文殊曰。来至于此欲何所观。文殊白曰。唯然世尊。我在忍界心自念言。诸佛兴世甚难得值。讲说经典亦复难遇。十方诸佛不可称数亿百千载。悉来集会普光世界宣要集法。吾当往诣见诸如来听所说法。以法故举诣此佛土。天王如来即如其像。三昧正受而现神足。移文殊师利。自然立于铁围山顶。不自觉知谁为举着于此山顶。于彼自念今何变怪吾在大众巍巍难量威神殊绝。处诸大圣严净道场。忽至于此住铁围顶。谁之所为。寻即知之。天王如来之所兴变。文殊师利复自念言。此何瑞应而有此变。于大众会自然住斯。离意女人。坐于天王如来之右。不徙彼女独移吾身。又彼女人。将无德本纯淑无侣。深入法忍总持无底。踰于我乎。所以者何。不遣彼女反迁我矣。文殊复言。今显神足威神变化。无极圣慧示其道力。还于众会即如其像。三昧正受而现神足。发意之顷。越于东方恒沙佛土。不能舍远。彼佛世界大如毛[(牙*ㄆ)/尾]。况入佛会未之有也。于时文殊复至十方无量世界。作其威势道力之变不能还。复入诸佛会。所以者何。诸佛威神之所建立。文殊师利。普至十方无央数亿百千垓土。寻复还住铁围山顶。自思惟言。诸佛世尊所立圣旨。威神无量道慧高远。不可攀喻。吾之神足所不能及。不可作力与讲神足。所以者何。诸佛说法终不虚妄。独步十方而无俦匹。悉是我身之不及耳。至使不得听受说法。诸如来法未曾相枉诸佛等心向于众生。宁可于此铁围山顶修四意止定意正受。文殊师利又心念言。何谓意止。谓无有意不念诸法。诸法无处亦非无住。以何无住。无处所故。是谁为究畅本末遣诸法乎。所可住处亦无所住。是为住处。是四意止住无所住。所谓无意亦无所念。文殊师利遵修于是四意止时。四万二千诸天子等。往到其所稽首足下。雨诸天华香供养文殊。迁住一面。时有天子名光明幢。问文殊曰。向者何定修何道行。这兴起乎。文殊答曰。天子于今反问我言。以何等定而遵修行今乃兴起。所行定者。诸佛大圣所不得处。声闻亦然。以是定意而遵修行。因斯所行。使诸众生淫怒痴俱吾奉此行。时光明幢天子问曰。其行何类。诸佛大圣所不得处。答曰。行空无相无愿。诸佛大圣所不得处。天子又问。诸佛大圣所不得处。于今仁者修此行乎。文殊答曰。假使有行吾当行之。向者所行永无所行。何者然乎。一切诸法悉澹泊故。向天子问。以何等定而遵修行修四意止。天子又问。何谓意止。一切诸法无意无念。天子又问。假使无意无有念者。何有行乎。文殊答曰。无意无念为第一行。其惟此行为平等行。其行平等则无偏党。其无偏党则无五趣。其无五趣不见痴本。其无痴本不生慧明。不生明者则无所起。其无所起则无所坏。其无所坏则无律仪。其无律仪则无所成。其无所成则无所坏。其无所坏。是则名曰本末清净。是贤圣行永离尘劳。又问文殊。所谓尘劳为何谓乎。文殊答曰。其识退转乐于佛慧。是谓尘劳。受于思想而计有身。有所依猗而兴思惟。憍慢自大。有所依慕希望誓愿。校计称量图度远近。思惟观察念应不应。除去贡高而计断灭。心念有常。于无所受受止宿处而归所见。取于所有受无所有。乃至放逸思惟调戏。称量其心欲至平等。计如是行。贤圣法律皆为尘劳。时光明幢天子赞曰善哉善哉文殊师利。快说斯言。乃能以此四意止行。文殊师利寻告之曰。无得妄想。于诸名色悉无所生亦无所成。复无现在亦无言辞。假随时说。诸法无住亦无不住。反称善哉。又问天子。不说意止则不可说。亦无能讲令辞所趣。所以者何。一切诸法悉无所说。欲宣诸法不可分别。未曾有教。各各随时而开化之。时光明幢问文殊曰。向者所说。顺从一切愚痴凡夫。所住处所行淫怒痴。住于此行而复兴起。愚痴凡夫为住何所行淫怒痴。文殊答曰。愚痴凡夫住无所有。行淫怒痴立在法界。处于本际而住无本。所以者何。天子当知。法界所在不可分别亦不可说。无本本际亦复若兹。天子又问所言本际为何谓乎。文殊答曰。众生之原名曰本际。天子又问。众生之原为何谓乎。文殊答曰。生死之本为众生原。天子又问。于彼何谓为生死本。文殊答曰。虚空之本为生死原。由如天子虚空之界。本际无断无有边岸。不长不短。不粗不细。不广不狭。无远无近。无方无圆。其虚空者假有号耳。亦复无名。一切诸法亦复若斯。犹如虚空但假有名亦如虚空不生不寿。不病不老。亦复不死。亦无往生。无有妄想。不怀嗔恨。亦无所失。亦无不失悉无所著。不怀忧戚。一切诸法皆为归趣。此一本际亦无所归无有计数。天子当知。一切诸法无进无退。无合无散。不可恕。当无处所故。是故天子。一切诸法悉无处所。无所志愿。无将不将。无有科律。是为一切诸法悉等而无偏党。故曰无本。本无如是。说是语时。诸天子众皆悉逮得无所从生法忍。时诸天子住于法空。则行恭恪。便雨天华。供养散于文殊师利。文殊师利威神所感。诸华皆住于虚空中。无执持者犹如根生。文殊师利告光明幢。于天子意所志云何。今此诸华依因何住。天子答曰。无所依住。文殊告曰。是故天子。当知诸法住无所住。如虚空住。如空无动。不堕不摇。无念无想。所以者何。一切诸法等如虚空。是故无动不堕不摇。时光明幢白文殊曰。仁者。神足巍巍乃尔。不可称限。发意之顷。至于十方无央数亿百千载土。寻即复还。文殊答曰。诸佛不得神足变化威神无量。诸声闻等亦不能及。所以者何。道慧无际尚不得闻。安能逮耶。一切愚痴凡夫之士。所逮神足。一切诸佛诸菩萨众。及诸声闻。于无央数阿僧祇劫。所不能得。亦无逮者。亦无当得。一切愚痴凡夫之士独能得耳。为何所得。得我人寿及命意识。断灭计常得淫怒痴。诸佛世尊所不得者。所谓得者道所不兴。无所生者而反使生。是故天子。一切愚痴凡夫之士所可得者。诸佛菩萨弟子缘觉所不能逮。诸佛说是诸佛要集时。各还本处。于是天王如来心自念言。吾可现应使文殊师利还诣此乎。时天王佛则舍神足。从其右掌演紫金光。其明照于文殊师利绕之七匝。于文殊师利顶上不现。文殊师利寻即知之。天王如来念欲相见。文殊因告光明幢曰。当往俱至天王如来。稽首作礼咨受所问深妙之义。今说法门。天子答曰。善哉行矣。宜知是时。文殊师利发意之顷光明幢俱。铁围山顶忽然不见。寻住天王如来之前。稽首足下右绕三匝。退住一面叉手恭立。十方世界诸天子等。亦复如是也。文殊师利白天王佛。若善男子及善女人。俱殖德本修深妙法。不当怀疑。成已法器一切蒙恩。所以者何。见诸大圣踰于龙象。又诸大圣既共会焉。吾在于外不得预数。离于如是辈深妙法义。其离意女身续独存。专坐于斯而不动移。不见退去。如我见遣咨嗟如此。无极微妙经典之要。我反徙住铁围山顶。吾自忆念一旦食顷遍至东方不可计会恒沙佛土。稽首诸佛听所演法执持在心。启问诸佛解决所疑。未曾识念。而见发遣处他佛土。诸佛世尊察我志操。尚复相劝颁宣经道。于今大圣反徙我着铁围山顶。因此兴发无极法教。多所欢悦咸共渴仰。饥虚道化若干法教。其心兀兀欲睹如来。而发念言。以何等故独徙吾身舍于众会。其离意女安然不出。复更念言。如来至真所演经教。不见侵枉心非不受是我不及。彼所说法非其器故以故相移住于此耳。独不徙女。天王如来报文殊曰。诸佛世尊所宣经道。仁者于彼靡不应受。又诸佛世尊。道慧玄殊不可攀逮。以是之故不可如常。一等如意演诸佛要集。又文殊师利。向者从忍世界发起来时。心自念言。今普光界讲佛要集经典之义。我当往至稽首诸佛听所演法。当尔之时堕大艰难。在无极倒不顺思想。从彼刹来欲得见佛听所说法。则以三事自着挂碍。怀抱此意至斯佛土。何谓为三。一得己身。二得诸佛。三逮诸法。文殊当知。不可倒行致诸菩萨无碍慧行。于文殊意所趣云何。从古以来。颇有能睹见如来乎。如来宁可复观察耶。文殊白佛。唯然世尊。真谛观法无有诸佛及与诸法。一切诸法悉无所生。如来无见不可睹佛。所以者何。一切诸法悉无所见。时佛复问文殊师利。以何等眼通畅之行欲见如来。以何等耳清彻诸义。欲听如来所说经典。文殊师利默然无言。于时彼会余菩萨众。各心念言。文殊师利实不堪任答报如来所问法义。所以者何。如来向者有所难问默而无言。天王如来知诸菩萨心之所念。告诸菩萨。止族姓子。莫观文殊想言不及。所以者何。解深法忍权慧悉备靡不通达智踰虚空。默然不言以报如来。诸菩萨问。唯诺世尊。以何等意究畅慧义发遣此问。世尊告曰。是族姓子。文殊师利心自念言。设我报说有此眼耳有所见闻。则计有常。若复说言无眼无耳。则堕断灭。其行断灭及计有常。不晓了法。其如法者。彼无断灭不计常矣。其不断灭不计有常则无所生。其无所生则无言辞。以故文殊见所难问。默然无言则为答佛。说是语时。六百菩萨逮得无所从生法忍。

尔时世尊告文殊师利。仁以三事着于挂碍。以故相遣。住铁围山顶。又仁复问。以何因缘。离意女身独存不出。是离意女。普月离垢光明三昧而正受矣。心永无念。诸佛来至。若不来耶。为说经法若不说乎。永无佛想亦不想法。无彼我想。蠲除一切诸念妄想。女住此定。普闻十方无央数垓百千亿载现在佛土诸佛说法。而无所著。所可听受为他人说。有此女身不从此刹到他佛土。在诸刹土无刹土想。处于诸佛无诸佛想。闻所说法无经典想。无吾我想。无他人想。犹月宫殿未曾动移下于人间光明普照靡不见者。月之所照不念远近。亦无想念。我当照某若不照也。此女如是。住三昧定。现于无量无际世界。度脱开化无数众生。所可显现诸佛国土。不想众生等说经典。佛于一劫复过一劫。咨嗟叹此离意女德。不能尽畅得其边际。其女功勋不可思议。巍巍若斯。文殊白佛。其此佛土诸菩萨众亿百千垓。诸佛会时。徙诸菩萨着他界乎。如我见遣耶。佛言且默。文殊师利无得称限。如来圣慧亦勿平相。如来变化之所建立。所以者何。此文殊师利。三千大千世界充备诸佛。犹如甘蔗竹芦稻麻丛林。诸如来集其数若斯。于此刹土。诸菩萨众。天龙鬼神犍沓和阿须伦迦留罗真陀罗摩休勒人与非人。无一见者。唯见于吾一如来身。亦复不闻诸佛说法。但见吾身颁宣道化。文殊且观。如来至真之所建立。神足变化不可称限。其身微妙诸佛充满。三千大千世界靡不周遍。诸菩萨众则以道眼。见一如来。岂况余人。欲得见乎未之有也。诸天龙神犍沓和等及人非人。游此三千大千世界。周旋往来立坐卧寐。寂寞澹泊威仪礼节。所行齐整亦不妨碍。诸如来身无有限蔽。是故文殊当造斯观。诸如来等则为法身。无有色像。佛身无漏。诸漏已尽亦无有身。观之无类。无生无起。无见无闻。无意无处。亦如虚空。无有诸漏。无因缘根。无像无见不可捉持。欲睹虚空而不可见。无有五眼。何谓五眼。一曰天眼。二曰肉眼。三曰慧眼。四曰法眼。五曰佛眼。其虚空者假有名耳。其如来身亦复如是。无漏无色亦无见者。无有根也。无见如来。佛无五眼。如来至真。假有名矣。则无所应。文殊观此诸如来众。神足变化。身如虚空。而反随时示现色身三十二相八十种好。文殊师利。向者所见诸如来身。悉是诸佛威神建立之所感动。所以者何。用仁者故。当显无极深妙法教。时彼佛土诸会菩萨。异口同音举声赞曰。至未曾有惊喜悦豫。诸佛世尊。威神变化巍巍若此。十方如来皆来会斯。充满佛土。吾等菩萨。不见一佛。不忆形响。谁来谁去。何所解说分别经谊。但共见此一如来尊。唯愿大圣。今睹大乘无极圣慧。一一人故。恒边沙劫。地狱见煮。行菩萨道。宜忍此患。不当违舍如是比慧。

文殊师利。问天王佛。今此女子。发无上正真道心以来久如。所行寂寞誓愿高远。定意若斯。佛言。发无上正真道意以来。不可计也。勤力怀信常无放逸。施戒忍精进一心智慧。具足佛道。所行已备。随诸佛教。于过去佛殖众德本。供养无数亿百千垓诸大圣尊。文殊师利。今此女子从三昧起。仁可问之。发道意来。为能久如。当见发遣。于是文殊师利。闻佛教诏。即从坐起。到其女所。至心弹指。謦扬大音。欲令女起。其女寂静三昧不兴。文殊师利。即如其像。变无限身益高弹指。其弹指声。闻于十方无数世界。女亦寂静不从定起。于时文殊即如色像。三昧正受现大神足。三千大千世界所有众生。世间人民诸天龙鬼神揵沓和等。亿百千垓。一切妓乐不鼓自鸣。及复亦化琴瑟筝笛万种之妓。俱时同作演柔软音。清明和雅悲哀之声。其乐各各宣无数响。彻闻十方无量世界。不能令女从三昧起。时于十方今现在佛边。诸侍者各各问佛。今日何故。诸大乐音无数无量。清和之声闻诸佛土。其音柔软。悲哀之曲。莫不欢然。于时诸佛各谓侍者。有族姓子。普光世界天王如来。其土有女名曰离意。在佛右面。普月离垢光明三昧而正受矣。有菩萨名文殊师利。被大德铠过不退转。欲令此女从三昧觉故。感动如此。诸世间人天龙鬼神犍沓和等。若干妓乐亿百千垓。俱自然作诸化妓乐。亦复如是不鼓自鸣。欲令斯女从三昧起。不能使兴。以是之故。诸大音乐普遍世间。侍者白佛。至未曾有不可逮及。此女三昧寂然巍巍不可称限。如是比像。若干种乐清和之曲。女续三昧而不兴焉。诸佛告曰。如诸族姓子之所言也。此女三昧不可思议。说是语时。十方无量不可计会众生之类。皆发无上正真道意。各歌颂言。愿令我等逮得如是寂定三昧。如今此女。获致神足无极变化圣通彻畅。如文殊师利。时文殊师利。复如其像三昧正受。变三千大千世界。须弥山王。雪山黑山。目邻山大目邻山铁围大铁围山。展转相搏不能自安。譬如勇士以大势力两掌相拍。亦如大雷。其音畅逸无不闻者。须弥铁围诸山。如是展转相掁各各崩落。诸山躄地其形可畏。斯声甚悲。又彼大声。闻于无量无际世界。其女三昧亦不移兴。

时文殊师利。不近彼女。以权方便两手牵女。欲令起坐。乃动下方恒河沙等诸佛刹土。不能移女大如毛发。亦不能令从三昧兴。加复兴显一切势力。欲举彼女。恒河沙等诸佛刹土。皆拔反仰不能令女从三昧兴。文殊师利。截断其女所坐地处。举着右掌掉掷梵天。复在梵天天上地坐。不能令女从三昧起。于时文殊复从梵天。举其女身着其右掌。过于东方恒河沙佛土。南方西方北方四维上下。各恒河沙等诸佛刹土。亦复如是。十方刹土众音妓乐悉鸣。诸山崩落音声可畏。雨诸天华。其响畅逸无可为喻。不能令女从三昧兴。于时文殊。举女投掷遍于十方。不能令觉还安故处。叉手前白天王如来。唯然大圣。诸菩萨行至未曾有。不可逮及思惟称量。吾能令变处虚空诸器。起立周旋行来谈语。于今显现无极神足。变化感动诸大声音。崩毁须弥铁围诸山。拔诸佛土移十方界。永不能使从三昧起。吾当谦恭为女作礼。及复余学大士之众。诸族姓子若族姓女。初发无上正真道意者。以成未成甫欲学者。慕乐如斯无极大慧。亦当归之。所以者何。菩萨所行不可攀喻。文殊师利。举离意女。至于十方诸佛刹土。周旋往来所感动声。不能令女从三昧兴。当尔之时。开化十方无数众生令发道意。不可限人成众德本。天王如来。报文殊曰。诚如所云。菩萨大士所被德铠不可思议。一切声闻若与缘觉所不及知。况复凡庶所能逮乎。犹如三千大千世界成为大鼓。别异世界鼓大。亦如其鼓乃尔。广长无量。时彼忽有大丈夫。现其身高大。如三千世界。举一大桴如千世界。于是女前挝此大鼓。具足一劫若复过劫。不能令女耳闻音声。况复欲使从三昧兴。未之有也。文殊欲知此女三昧。寂定静安终不兴移。道慧如是威德无限。文殊问佛。谁能堪任感动此女从三昧兴。佛报文殊。唯有如来能令兴起。复有菩萨。名弃诸阴盖。亦能使兴。佛这发意。此族姓子名德之勋。三千大千世界六反震动。天王佛边。有一菩萨。名曰灯明王。为佛侍者。前问佛言。今何因缘地大震动。佛告侍者。向者这叹弃诸阴盖菩萨名故。三千大千世界为大震动。又及他方诸佛刹土诸如来等。所在方面叹斯名者。其地亦复六反震动。时会菩萨皆怀饥虚。欲得见弃诸阴盖菩萨所在。文殊师利亦复俱然。文殊师利。见诸菩萨心之所念。亦自敬乐欲令女兴。白天王佛。善哉世尊。愿垂威光。一切会者悉怀渴仰。咸欲得见弃诸阴盖菩萨大士。如来普愍。唯显神足无极道圣。使族姓子诣斯佛土。讲演深法诸菩萨闻。因当习学至真之谊。并使女从三昧兴开示不及。尔时灯明王菩萨大士。问天王佛。其族姓子。为在何方何佛刹土。其土如来所号为何。其佛报曰。下方过此恒河沙等诸佛刹土。界名锦幢。其佛名曰师子鹰象顶吼如来至真等正觉。现在说法。彼之佛土纯诸菩萨。被大德铠不可思议。具足充满于其佛土。如来恒宣不退转轮。弃诸阴盖菩萨大士。游于彼国。天王如来自在其座。右足大指演金色光。其光名曰请诸菩萨。这放此明。照下方恒河沙等诸佛刹土。其明则曜弃诸阴盖菩萨之身。绕之七匝于顶上没弃诸阴盖菩萨自念。今何以故。柔软清和无极光明。绕吾七匝没其顶乎。寻即知之。天王如来快欲相见。时便往诣师子鹰象顶吼如来所。稽首足下。白其佛言。欲诣上方普光世界天王佛所。今彼如来欲得相见。佛言往族姓子。宜知是时。师子鹰象顶吼如来边。有菩萨名众告义。为佛侍者。前白佛言。我等欲见普光世界及天王如来。师子鹰象顶吼至真正觉。悦可之。寻时演出眉间相光。照于上方恒河沙等诸佛刹土。通普光界。悉共遥见天王如来诸菩萨众眷属围绕。而为说经。佛身独显如紫金山。其佛光明踰日月明。犹明眼者对观人面。悉了了分明。一切众会见天王佛。亦复若斯。及诸菩萨。时弃诸阴盖菩萨。与五十万菩萨。没彼佛土。发意之顷。至普光界天王佛所。弃诸阴盖与诸菩萨。偏出右肩礼天王佛。头面自归绕之三匝退住虚空。时诸菩萨解了诸身三昧正受。弃诸阴盖即如其像而见瑞应。显示神足空中散花其堕如雨。其华皆散天王如来前后左右。此华畅音说微妙义。师子鹰象顶吼如来至真。敬问无量。圣体康宁进止轻利势力安耶。时彼众会怪未曾有。谁之威神令此众华出柔软音宣传意敬。文殊师利。问天王佛。唯然世尊。谁之圣旨。雨此众花演微妙音。佛报文殊。弃诸阴盖菩萨威变。又问世尊。今为所在。佛言。在上空中。解了诸身三昧正受。又问。诸菩萨众何以不现。佛言。弃诸阴盖菩萨威神。使不得现。文殊师利心自念言。吾当以是三昧正受。求诸菩萨。为在何所。弃诸阴盖菩萨。即知便没形。而谓文殊。于意云何。唯有是一解了诸身三昧定乎。莫造斯观。解了诸身三昧定数不可称限。向者三昧。如大海中别一渧耳。我身诸定三昧坐兴不可称载。仁者造来所未闻名。文殊师利复自念言。宁可思察吾本往世所修妙行。缘是必得成此三昧。寻如所念即如其像。一弹指顷具诸三昧。时天王佛告众菩萨。诸族姓子。皆共观斯精进之业。而致超踰殊特之义。诸余菩萨。亿百千劫。勤行积德乃逮此定。今者文殊。一弹指顷辄悉具之。文殊师利白天王佛。唯垂当现。此诸菩萨众会族姓。咸欲见之。弃诸阴盖与诸菩萨。稽首佛足寻没其身。问文殊曰。宁相见乎。答曰不见。天王如来。告弃诸阴盖菩萨。敢来众会咸欲相见。当自现身。及诸菩萨寻即受教。与诸正士菩萨之等从三昧兴。稽首佛足。绕之三匝。退在一面。如本所誓化作莲华而坐其上。

于是文殊师利。谓弃诸阴盖菩萨。感此女子令三昧起。答曰且止。虚空界者无有三昧。亦不兴起。又虚空者不可动摇。向者文殊而发此言。感令是女从三昧起。当以其名从定起耶。若以色乎。为以识也。计色自然不为三昧。亦不正受亦不兴起。其识自然不为正受。亦不兴起。一切诸法亦无本净。亦不正受无所兴起。今我当起何所法乎。假使文殊。诸法三昧吾当令兴。永无正受当何所兴。所以者何。一切诸法悉无兴立。亦无存亡。天王如来告弃诸阴盖。汝族姓子。感此女人从三昧起。白佛我不堪任于如来前兴显己功。我身宜当覆感。至真如来应当感此女人从三昧兴。正使我任能令此女从三昧起。如来至真普了诸法慧无挂碍。随时说法靡不通畅。应当令女从三昧起。见佛道神莫不欣悦皆发大意。时天王佛。以兴定意三昧正受。这定意已。应时于彼三千大千世界。诸天龙神及世间人。诸菩萨众三昧正受者。及与彼女皆从定起。这从坐起。十方寻时六反震动。咸皆踊上住虚空中。当尔之时。无数百千诸天来会女住虚空。佥雨青莲红黄白莲华供养如来。于时文殊问离意女。至未曾有寂然之行。所得三昧不可及逮。其女报曰。文殊且止。勿怀妄想。寂三昧定永无逮得。所以者何。诸佛世尊。所修道慧无所得也。其有得者则有所失。诸法澹泊默然寂静。其寂静者无所复寂。又其寂静亦不三昧。无有正受亦不兴起。文殊答曰。诚如女辞。女之永定甚为殊特。设无微妙不逮三昧则有所得。兴发旷大无极音声而不起耶。女又问曰。其法界者。宁有三昧复兴起耶。文殊答曰不也。女又问曰。其不三昧可令起耶。宁有色像比类貌耶。文殊报曰。设无形像比类貌者。谁三昧乎。其女答曰。诸法本净为三昧也。不复定意亦无所兴。是故诸法悉如呼响。譬如诸天及世间人若干种乐。宁能演出各妙音不。曰如姊言。又问。其虚空界岂有此念。念是妓乐畅若干种悲和音耶。答曰不也。是故文殊。一切诸法等如虚空。谁闻彼音。若有耳识乃得闻声。文殊问曰。女无耳耶。何不闻乎。女默无言。文殊复问。如是至三。女默不报。女又答曰。不为不闻。又问。何故默然。其女答曰。常无所得。离意女子复问文殊。犹如文殊大乱风起而普流布入大树里。无能见者为何像类。风无想念树无所思。风不念是我入大树而动摇之。树亦不念风入我体。菩萨如是。恒常奉行摩诃般若波罗蜜慧。悉除诸想。不自念言我三昧定。亦复不念从三昧起。所以者何。一切诸法悉本净故。文殊师利曰。姊宜当从虚空来下。住如来前乃说此事。其女答曰。我立己行不用他行。文殊又问。何谓己行。其女答曰。一切众生皆因虚空。所以者何。众生之类。悉依虚空周旋往来。众生居业衣被饮食。诸所兴造不离虚空。是故众生。自然游空。一切诸法。虚空见印。时女即从虚空来下。退在一面。莲华上坐。不礼如来。亦不占谢。文殊师利问于离意。女甚憍慢不怀恭恪。不礼如来默然坐乎。其女答曰。审如来言实无恭恪。所以者何。不有所作亦不无作。于意云何。其本无者宁可礼乎。答曰不也。其女报曰。以是之故佛不可礼。所以者何。计于本无及如来尊。无有二也当等观之。又问文殊。见如来乎。文殊答曰。等观之耳。又问。以何等观。文殊答曰。无本等故。以是等观以无形像。是故等观吾之正观。

平等如是。其女又问。如是等观为见何等。答曰。如是观者为无所见。女又问。为以肉眼无所见乎。答曰。不以肉眼。亦不天眼。所以者何。眼无所生亦无所起。犹如幻化。不有不无。亦不当说有无之行。文殊师利问其女曰。于今何故不转女身。其女答曰。文殊且止。勿怀妄想。仁有意观。达诸法者有男女乎。答曰无也。又问计于色者有男女乎。答曰无也。受想行识有男女乎。答曰无也。地水火风有男女乎。答曰无也。虚空旷然无有边际。不见处所。有男女乎。答曰无也。又问文殊。所说文字本末有处所。得男女乎。答曰无也。其女报曰。向者何故而发此言。于今何故不转女身。假使我已自得女处见于男女。则舍女像当受男形。我不得女不见男子。何因舍女成男子形。计于诸法无合无散。无本本际。空静虚空无合无散。一切诸法悉如虚空。当以何因转于女像成男子乎。所以者何。是为如来之所颁宣第一法教。又问女曰。眼无男女。耳鼻口身意亦无男女。假使诸法无男女者。无合无散则无男女。

文殊师利又问女曰。汝发道意为几何乎。其女答曰。如幻师化神识所存。吾发道意远近亦然。所以者何。一切诸法悉如幻化。向者文殊发此问言。女发道意为几何乎。如是所悟非问之理。所以者何。无所生者不可令生。亦不可恕心之处所。其无处所彼无所生亦无所灭。文殊又问。设以此者。所遵何所应顺智慧。其女答曰。无闻无言是应智慧。又复问曰。何谓应顺。其女答曰。其无所生则为应顺。又复问女得法忍来为几何乎。答曰无也。又问。女为逮得无所从生法忍乎。答曰不也。又问何故。答曰。其无所生则无所得。以是之故不得法忍。亦不逮成无所从生法忍。文殊又问。女睹何义被弘誓铠。发道心乎。其女答曰。一切众生无灭度故。是故菩萨发于道心。修弘誓铠。又问何故。答曰。一切众生及与诸法极灭度故。云何文殊。诸过去佛平等正觉。不度众生。当来现在亦无所度。所以者何。一切众生从虚无出。文殊又问。佛以何因兴现世间乎。答曰欲使无造无所作故。故兴于世。所以者何。遵修斯者无作不作。文殊又问。何故出家受具足戒。为比丘乎。其女答曰。欲得具足五逆业故。又问谁当信汝如是言辞。答曰。其不生令无所起。无所怀者乃信此耳。又问。以何信乐。答曰以无所说谓之信乐。又问其不乐脱有何结碍。答曰其不乐脱脱为结碍。文殊答曰。至未曾有难及难及。所演辩才而无挂碍。其女答曰。且止文殊。勿造反行。今处诸碍闇蔽众前。何因咨嗟无碍之义。又问无说乎。答曰无说。是故我身无挂碍说。又问。虚空迥然有辩才乎。文殊又问。所言辩才为何谓乎。其女答曰。无所生者乃谓辩才。又问。何谓无生。答曰。无生者谓遵修行。顺奉法界。本际无本。是谓修行。又问文殊。其不修行是遵修行。又问。何谓不修行。答曰。于三界行而无所行。存于三界而无所处。是所行者悉无所著。文殊又问。女当久如成最正觉。其女答曰。如天王佛成最正觉。吾亦如斯。于仁者意所趣云何。道可成乎。得处所耶。文殊师利则时默然。其女重谓文殊师利。宜当时说。不应然耶。文殊答曰。道无言说。以是之故不知云何。于时文殊。白天王佛。至未曾有天中之天。此女惠明不可思议。殊异之德无以为喻。今所宣畅巍巍如是。发道意来其以久如。后当亦如成最正觉。刹土云何。佛号何类。佛言。在仁之前。九十六亿百千垓阿僧祇劫。遵修道行过若干劫。文殊于后乃发道意。文殊又问此女本从于何佛所。发道意乎。佛言。从宝成如来兴发道意。宝成如来国土德净不可称限。假使咨嗟恒边沙劫。不能究尽刹土之善功勋之快。因从彼佛而发道意。又问。是女彼世之时。为女人耶。答曰不也。尔时此女作转轮王。名曰无数。文殊当知。此非女人亦非男子。所以者何。已逮晓了如幻三昧。所欲能现随时显化。又文殊师利。此女当更如三千大千世界地尘。花实上尘。更若干数百千阿僧祇劫。当得无上正真之道成最正觉。号曰普光如来至真等正觉明行成为善逝世间解无上士道法御天人师。为佛世尊。在大功勋佛土之中。亦如宝成如来至真土地所有严净功勋。此女亦然等无有异。

于时弃诸阴盖菩萨。白天王佛。文殊师利多所饶益。乃念过去当来诸法。文殊答曰。诚如仁言。所可饶益不可穷尽。由以法界不可尽故。天王如来。谓文殊师利。仁者莫与弃诸阴盖菩萨大士俱讲辩才。所以者何。此族姓子。所得辩才不可思议。弃诸阴盖。所逮三昧正受。若所兴立仁者不及。其三昧名号字云何。时彼会中新学菩萨各心念言。弃诸阴盖不可逮及。普无等侣。行如来慧。天王如来知诸新学心之所念。告善调菩萨。族姓子。合三千大千世界人民。为一勇猛。令如文殊。计此众生亦如斯。不能逮及三昧。百倍千倍万倍亿倍。于百千劫。不逮此女所获三昧定者。

文殊师利不及知其名号。假使三千大千世界游居众生。令得定慧如离意女。皆不能逮弃诸阴盖菩萨大士。所得三昧定力圣慧。百千亿倍无以为喻。不能察知弃诸阴盖菩萨之力之所兴发。正使十方一切众生悉得定慧。如弃诸阴盖菩萨圣慧。不及如来举足下足举动进止之所开化。如来圣慧不可思议。巍巍如是不可攀喻。时佛叹此诸佛慧德。七万二千人。悉发无上正真道意。异口同音各举叹曰。令我等身逮得圣慧。亦当如斯。

彼时世尊告善调菩萨。是离意女。本劝文殊令发道意。如文殊等。东方世界如恒沙等。南方西方北方四维上下。亦复如是。悉女所化。又族姓子。弃诸阴盖菩萨大士。劝离意女使发道意。八维上下各恒沙等。亦复如是。所开化者。如离意女等无差特。今我于此得成佛道。亦转法轮。本因族姓子亦劝化吾使发道意。乃至往久远过去世时。须弥幡等佛。在世教化如我等类。在于十方各恒沙等如来现在。其灭度者不可称限。皆见开化。这说此语。三千大千世界六反震动。箜篌乐器不鼓自鸣。飞鸟禽兽相向悲鸣。自庆鸟兽得值佛圣。地狱饿鬼悉得解脱。心中悦豫如冥睹明。妇女珠环相掁作声。当尔之时莫不欣庆。说是法时。普光世界九十二载诸天及人。皆得无所从生法忍。于是世界承佛威神。悉闻斯法咸共劝助。代其悦豫欣庆无量。弥勒菩萨亦受此法。益加恭敬。于斯佛土闻是法者。六十四亿诸天及人。皆发无上正真道意。又七万人。佥复逮得无所从生法忍。万四千比丘意解漏尽。五百比丘尼心亦解脱。二十六载世间人民。远尘离垢诸法眼净。

于是释迦文佛。告弥勒菩萨。仁当受此经典之要。于后末世少有信者。唯以相付使得广布。弥勒白佛。唯当受之。如圣所教。不敢违命。此经典者。若于后世所流布处。若受持者德不可量。若有菩萨。供养过去诸灭度佛。又现十方无极圣尊。及诸发意建志学道。方当学者悉令长存。一切声闻并与缘觉及其菩萨。若有一人。于当来世。悉供养此诸如来众一切施安。过去当来今现在佛。等奉无异。福宁多不。弥勒白佛。多矣世尊。吾闻此喻。其心惘然不识所趣。其数浩浩不可称载。福无限量。

佛言。若有菩萨。受是经典。持讽诵读。为他人说。得一反闻。而悦信者。福多于彼供养诸佛。佛语弥勒。我今现在。若灭度后。假使女人。闻离意女名德之称。弃诸阴盖菩萨之号。天王如来并此经典。因闻斯经名德变化。竟是一世转女人身得为男子。疾成无上正真之道。为最正觉。未成佛顷。世世所生。常值佛世。弃捐八难诸懅不闲。常识宿命。逮得总持。三十二相庄严其身。所在游居不更胞胎。常得化生。所以者何。诸大正士。威神广大不可称计。若有女人得闻其名。然后亦当逮得如此功勋。佛说如是。弥勒菩萨。诸天人民阿须伦闻佛所说。莫不欢喜稽首礼佛。
