
如是我闻：一时，薄伽梵在净居天上，依空而住众妙七宝庄严道场，与无央数菩萨众俱。
尔时，世尊告诸菩萨：“善男子，若欲利益安乐众生，汝当受此六门陀罗尼法：谓我流转于生死中诸所受苦，勿令众生同受斯苦！诸有所受富贵世乐，愿诸众生同受斯乐！我所作恶若未先悔，终不发言称无上法！我诸所有众魔之业若未先觉，终不举心缘无上法！我诸所有波罗蜜多所摄，一切世及出世广大善根，愿诸众生皆当速证无上智果！我证解脱，亦愿众生皆得解脱，勿令住著生死涅槃！陀罗尼曰：

“忏谜忏谜(莫闭切)　羼谛羼谛跋迭丽跋迭丽苏跋迭丽苏跋迭丽　谛誓谛誓战迭丽战迭丽　战迭逻伐底低殊伐底达磨伐底萨缚结[(匕/矢)+籴)]铄毗输达你　萨缚阿剌托婆达你　末诺僧输达你　莎诃

“若有清信善男子、善女人，能于日夜六时，读诵如是六门陀罗尼者，此人所有一切业障皆悉消灭，疾悟阿耨多罗三藐三菩提.”
时薄伽梵说是经已，一切菩萨摩诃萨及诸天众，闻佛所说，皆大欢喜，信受奉行。
