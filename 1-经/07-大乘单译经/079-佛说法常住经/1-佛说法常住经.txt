
闻如是：一时，佛游舍卫国祇树给孤独之园。
佛告诸比丘：“法者常在，有佛无佛，法住如故。如来至真出现世间，因为宣解分别深义敷演至慧。志在小乘，为说四谛，苦、习、尽、道，生苦、老苦、病苦、死苦、求不得苦。举要言之，有阴身苦；设无有身，当有何患？是曰苦谛。目贪于色，耳、鼻、身、口、意亦复如是，由此因缘，成其六衰，从来劫数甚大久矣！既谛见斯已，知为恶习，悉无益身。因守身行，护其心口十恶，以拔十二因缘根本，则灭除三毒，空无相愿，由成罗汉。缘十二因，知其牵连，断其根源，转成缘觉。解身本空，奉六度无极、四等四恩、道品之法三十有七，空无相愿无此三事，不为取证；六通善权，常济危厄；等心一切，无所适莫，故曰菩萨。逮不退转，当成无上正真之道，为最正觉，度脱十方，故号为佛。道法常存，行者与合，无彼无此。犹如众流，未到海时，各有本名；以合于海，无有异号。道德若兹，去来今佛合一法身，行与道合。因为众生分别演说，阴、衰、诸入、十二牵连皆为病疾；诸度无极、四等四恩为大法药，疗众生病，净如虚空，明踰日光，德超须弥，神圣巍巍，莫能讥谤！众罪消灭，无复诸苦，更以大慈悲度脱十方.”
佛说是时，诸比丘众漏尽意解，无数菩萨寻时逮得无所从生法忍。佛说如是，诸比丘及诸菩萨、诸天龙神、阿须伦，闻经欢喜，皆前为佛作礼而去。
