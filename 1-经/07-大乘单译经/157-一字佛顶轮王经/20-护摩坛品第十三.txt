
尔时世尊复告金刚密迹主菩萨言。有三密法善分别知。若不解知所念诵法则不成证。所谓火坛法。炉法。烧时食法。谓是三法。各别有三。法不同一。若同一者则殃咎生。是[打-丁+(褒-保+可)]毗柘噜迦炉烧时。作法不作补瑟胝迦法扇底迦法。何以故如毒药不盛甘乳。若盛乳中乳亦随毒。是故说三。

扇底迦火坛。方量四肘或复三肘。如法泥拭。处坛中心圆掘炉坑。深十六指阔三十二指。正于坑底又作土台。高四指量。又可台面泥掜十二辐辋角轮。高一指量。以白黄土泥。如法泥炉。于坛东门画十二辐金轮。南门画三戟叉。西门画龙索印。北门画金刚杵印。四角各画二金刚杵。十字交叉。起白月一日洗浴清净着白净衣。唯食乳饭乳粥酪粥。尽断言论心清恬寂。坛中诵念至日没时。坛炉南面敷茅草席。面北安坐。当以櫁木柏木桑木构木如是等木。随得一木亦得通用。长一磔手两头齐截。酥蜜相和涂揾两头。一一咒之。炉中方累如法然火。叉以青稞大麦小麦粳米乌麻。各皆等分和酥乳酪。日日三时一咒一烧时别一千八遍。满一七日或满半月或满一月。则得除灭一切罪障一切灾厄。福命增寿一切安隐。世间一切恶星变怪不吉祥相。亦皆散灭。夜日没时是净居天众下游此界所集会时。乐成世间安隐法故。如是作法。每欲至时。以白净土稀泥。遍炉摩拭。

补瑟置迦法者。准前扇底迦法。作坛画印。唯改炉坑方圆二肘深亦二肘。坑中土台圆阔一肘。量高四指。可台面上泥掜八叶莲华。是台花叶皆令分明。以赤黄土泥如法涂拭。起白月一日洁身清净着白净衣。食三白食断诸谈论。坛中念诵至日出时。住坛炉西面东安坐。坐茅草席发欢喜心。以櫁木构木桑木柏木。长一磔手两头齐截。以酥蜜乳酪相和。皆揾两头一一咒持。炉中方累如法然火。以蒸粳米饭及乌油麻等。二皆等分用和酥蜜酪乳。一咒一烧一千八遍。满一七日或满半月或满一月。如是作法即得成就吉祥丰乐。是日出时吉祥诸天下游此界。欢喜集时。乐成世间求丰饶法。如是作法。每欲至时以净赤黄土。泥净涂拭炉。又以摩罗木或枫香木或柏木。日日三时斫截然火。以骨露草截和郁金香及酥蜜等。烧焯火食。为补瑟胝迦。求大丰饶诸众善法。又以波罗奢木齐截然火。当以乌麻酥蜜白芥子相和。烧咒火食。亦得成就三种法故。

[打-丁+(褒-保+可)]毗拓噜迦法者。起黑月八日。或黑月十四十五日。着青赤衣。作饰三肘三角火坛。掘深一肘。一角指东一角指西。一角指南。其坛上唇。令阔三指。唇高二指。坑底泥掜一尺三戟叉头。量高三指。头刃指南。以黑土泥周遍涂拭。至日午时夜半时。住坛北面左足踏右足上。端身蹲坐。颦眉努目嗔怒诵咒。以酸枣木苦栋木。长一搩手头铦斫截。于坛炉中三角累然。又以臭花黑芥子糠盐人[打-丁+(褒-保+可)]萨底计舍。和自身噜地罗。一咒一烧一千八遍。时别如是满终三日或满七日。则彼障碍恶神鬼等身患殃疾。支节疼痛或身灾没不能障恼。如是作法若为自身贪求财宝。则不成就。当复堕于阿鼻地狱。是午时夜半时乃是诸恶药叉罗刹神鬼游行集时。乐愿成就世间一切调伏他法。如是作法。每欲至时皆以黑土泥。遍炉摩拭。

密迹主是正月二月四月八月九月腊月。此斯等月白月一日至十五日。月朔时吉。修求大法决定成就。正月多诸难时。作上中法。若有雷电相应相现。决定无障速证成就。二月风难。作安隐法有大风相。四月雨难。作降伏法有大雨相。八月九月无寒热时。作富饶法当有雷电霹雳难相。唯于腊月作求法者。无诸难相。如是诸难。皆上成相。是六个白月时。一日至十五日。当令修趣扇底迦法补瑟置迦法。一切成就无上愿事。是六个黑月时。一日至十五日。亦作补瑟置迦法[打-丁+(褒-保+可)]毗拓噜迦法。一切成就愿求法事。如是二法若鬼宿日时。若月蚀时。如法建修得最上成。唯日蚀时通上中下作成就法。如是作法皆以白黑等月一日三日。或于五日或于八日。或十三日或十五日。举修诸物成就法事。

若作猛利成就法者。还依猛利宿曜时作。或准三种事法相作。其所成就三事法品。各如本法指授。时分正月二月是春首时。上雨初节。应于是时通作上中一切事法。三月四月后春夏时。上雨中节。应于是时作[打-丁+(褒-保+可)]毗拓橹迦法。五月六月中夏热时。中雨下节。要欲成者修下成法。七月八月末夏秋时后雨中节。应于是时作扇底迦法。九月十月末秋冬初首冬上节。应于是时作补瑟置迦法。如是春夏秋冬时等。应宜成就三种悉地。各上中下九品分别。夜有三时。初夜下时。初夜相现是下成就。中夜中时。中夜相现是中成就。后夜上时。后夜相现是上成就。于初夜时。是作扇底迦法时。于中夜时。是作[打-丁+(褒-保+可)]毗拓噜迦法时。于后夜时是作补瑟置迦法时。如斯三时九品分别知其时节类法相应是三时分所说法相上中下事。惟日月蚀时修诸法事。不观时节。若乐猛利成就事法及[打-丁+(褒-保+可)]毗拓噜迦事法。于日月蚀时。如法作者。得上相应。凡法起首愿祈成者。皆令一日二日三日断食不语。其上中下修悉地法。于十二月中类日。应知每白月一日至十五日。作扇底迦补瑟置迦一切成就解脱事法。每黑月中一日至十五日。作[打-丁+(褒-保+可)]毗拓噜迦降调伏法若有灾难不应侯时随事作法亦得禳除。

密迹主是上中下应作法时。不应作法时。咒者善知则得成现三种法悉地。是故密迹主。若当咒者。成就一字顶轮王秘密法者。应常持以风香木榓木柏木坛木。齐截然火。持以乌麻和酥乳等。日日三时烧焯供养。则得咒神欢喜守护。与三悉地。密迹主如是得证三悉地者。以身口心如法界性不变异性。如如不动修习律法诵法火法。则得升证三种悉地。一天上悉地。二虚空悉地。三地上悉地。此证三地。随上中下所修持法得法愿财。

密迹主若欲成就一切咒法。应起正见慈悲一切。供养诸佛不居世法。求无上道偏功印塔。则速成就。证三种地。现世滋增福善圆满。当所生处常受福乐。

复次密迹主此咒王咒。是所过去无量无数同名异名一切如来。皆凡夫时。同得证是一字顶轮王咒无上菩提三摩地法。成等正觉。我亦证成是一字顶轮王咒无上菩提三摩地法。成等正觉。

尔时世尊重以佛眼。观察无量无边一切佛刹。殷勤三告金刚密迹主菩萨言。我余咒部所说律法成法作法固法果法坛法火法。于此法中任皆取用。是军吒利金刚部成就之法。及佛部法观世音部法金刚藏菩萨部法等说印咒法。皆任取用。以彼咒力毗那夜迦不能障恼。所有金刚种族苾地逾亸么印法。亦于此部而任取用。

密迹主是故咒者永不应食葱蒜韭油萝卜地肥等食。世所臭食秽食宿食皆不应食。若其食者则不证成悉地验法。如是等法略说少耳。若我住劫广演解说。于少分中亦不穷极。何以故是我本所证获无上正等菩提之处。亦是过去一切如来证于无上正等菩提之处。是故密迹主纵诸如来菩萨摩诃萨等。住百千亿劫以种种方便。说是一字顶轮王三摩地咒法少分之耳。而亦不尽。若当有人得此一字顶轮王法王。如法修行受持读诵恭敬供养。从此生际乃至菩提。更不退转。应知是人早已过去积集资粮菩提善根。由此因缘。是故今得此一字顶轮王法王具足圆满。时金刚密迹主菩萨诸大菩萨。大苾刍众诸天咒仙龙神药叉罗刹乾闼婆阿素洛迦楼罗紧那罗摩呼罗伽。及于世间一切人非人等。一时闻佛说是经已。皆大欢喜信受奉行。
