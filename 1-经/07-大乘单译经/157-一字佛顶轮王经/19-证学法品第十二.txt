
尔时世尊见知法界一切有情无明坚盖垢障缠惑分割未尽。复告金刚密迹主菩萨言。我为一切苾刍苾刍尼信男信女等。持此不可思议一字顶轮王印咒乐成就者。说所修行三昧耶门。应各持清净戒发菩提心。请阿阇梨。作受法坛灌顶授法。净如法行善根具足。依善知识念修六念。善巧方便观知真如实法法界如虚空性。入深般若波罗蜜多。无二无二行心不放逸。口不妄语。常不卒暴。嗔恼我慢故相嘲誂。谤说有情。依学三世诸佛菩萨境界法行。善解分别随喜修习。不惜躯命远离人间。住阿兰若每日三时。发菩提心归佛法僧。如法自誓受菩萨戒。忆持不忘如所听习。思惟法义修四摄法。涂扫佛塔摩坛供养。发勤精进心口唯一。内外清净住无住相。应常谦下恭敬和上阇梨同学。怜愍有情了达密义甚深法门。恒乐精进济度有情。住于佛道。如是相应则得证成一字顶轮王法。于当来世身真金色。相好殊特具不思议。纯以七宝耳珰环钏花冠缨珞而庄饰之。身相光明过百千日。映蔽众相皆不现之。密迹主如是证成一字顶轮王法。人众见者皆大欢喜。如如意树所乐圆满。

复次密迹主若有菩萨。证此一字顶轮王法。心乐变化天诸美食。施雨地狱一切有情。则皆圆满。亦得世间意乐喜满。若有发心为诸有情。修成一字顶轮王法者。十地菩萨亦不能障我此一字顶轮王法。密迹主是咒于诸咒中而最为上。若成就者菩萨万行悉皆圆满。所有十重一切罪垢。地狱之报悉皆除灭。获诸神通一刹那顷即遍游往阿迦尼吒天。行菩萨行得一切佛菩萨独觉声闻诸天喜见赞叹。若欲游往无量无边一切世界。导化众生。随彼言音说诸法者。亦皆游往无量无边种种世界。随所世界现种种身。皆得端好。随其形类言词靡特悉皆圆满。是时如来重说颂曰。

成就顶轮王法人　　相好超特那罗天
诸咒仙天大威者　　各手执剑若青莲
相斗纷腾如云转　　威光勇奕映空天
若遇顶王法咒人　　咸心息伏等投然

密迹主我今复为一切咒者。略说三种地成就处。一者上地。二者中地。三者下地。净不净处。如是三地各复有三。智者善知。言上地者。所谓天上有三胜地。成上悉地。言中地者。谓大河沜海沜山中。如是三地成中悉地。言下地者。谓大泉池有莲华处。多花果林处。尸陀林处。如是三地成下悉地。一切咒法亦如是说。若恶国王处。多贼难处。杂恶同伴饥馑等处。皆不同住修治作法。所修治法复有三时。不可修习。善分别知。一极热时。二瀑雨时。三极寒时。不于是时修治大法。日修治法。复有三时善分别知。一从五更至日晨时。二从午时至日未时。三从酉时至夜亥时。如是时中诵念作法皆得圆满。
