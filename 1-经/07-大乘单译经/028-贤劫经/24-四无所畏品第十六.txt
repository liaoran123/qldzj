
佛告喜王菩萨。何谓以成正觉解了斯法第一无畏度无极有六事。逮得佛道清净尽患生老病死。是曰布施。心存无为志弘誓愿无上正真。是曰持戒。以真谛观一切皆空无有邪见。是曰忍辱。一切悉解三界所生。悉以无根靡不通达。是曰精进。为一切智畅化三界诸天人民及三恶路。是曰一心。游八部众宣布道化。各令得所而无所畏所愿以成。是曰智慧。是为六第一无畏。何谓平等了诸漏尽度无极有六事。佛者无漏诸漏已尽一切无难。是曰布施。无有处所止处已断。无有欲界色界无色界。是曰持戒。所生无生俱无所起。是曰忍辱。所经名称玄虚无际不可得元。是曰精进。志怀誓愿以越度世诸有八法。是曰一心。存于解脱辄获无失逮无上真。是曰智慧。是为六第二无畏。何谓佛所说法真要无比咸受奉行第三无畏度无极有六事。所可遵修了一切空。知起则灭合会别散。是曰布施。以尽三毒诸行放逸而不驰骋。是曰持戒。所云灭者尽所生处永无所生。是曰忍辱。以消众失眼耳鼻口身心所犯无能得便。是曰精进。以建立道欲度众生。除众俗业无益之元。是曰一心。若至脱门生死已尽慧不可尽。是曰智慧。是为六第三无畏。何谓内应等法无能废意。第四无畏度无极有六事。其内正法得三昧定无能起心。令不安者自然垢尽。是曰布施。其无所生亦莫能尽持智慧法。是曰持戒。消于无常一切法空解道为常。是曰忍辱。所谓内事无能蔽者。以尽有罪之元。是曰精进无能挂碍尽不成就皆使成办。是曰一心。所以圣明一切自然无能蔽碍。佛道至深能一切决软劣中容。决了明达众生根元。是曰智慧。是为六第四无畏。何谓大哀度无极有六事。以怀大悲愍伤一切众生之类心不有恨。是曰布施。其心平等欲度众生生老病死未曾偏党。是曰持戒。若于众生常行守法。以仁报之可悦得安。是曰忍辱。往来周旋每济众生勤苦之患。是曰精进。随其所好上中下行而开化之。是曰一心。游于三界终始无量度生死厄。是曰智慧。是为六。何谓眼清净度无极有六事。若能清澄地种水种。心如地种而不可动。洗除心垢犹如水也。是曰布施。其能建立火种风种烧尽众恶。是曰持戒。设烧生死令无所余。瑕秽悉消不抱瞋恨。是曰忍辱。目之所睹无所不见光明远照。是曰精进。所行殷勤见一切无心念是非。是曰一心。所观十方亘然无边所济无厌。是曰智慧。是为六。何谓天眼清净度无极有六事。其以天眼见诸色身。端政好丑长短广狭白黑肥瘦而往化之。是曰布施。知其身行名字心性身所生土。见身往来周旋之处。是曰持戒。睹其身行分别是非合散成败。是曰忍辱。察天地坏复还合成生天人物。是曰精进。若见报应罪福善恶道俗明冥。是曰一心。见诸次第远近深浅空无相愿度三脱门。是曰智慧。是为六。何谓慧眼度无极有六事。以成慧眼普见一切其诸众生根本始原所从生矣。是曰布施。以能成就逮得解脱无有众结。是曰持戒。既有所获建立其心存于道义。是曰忍辱。所致坚强建立普遍。观于十方悉亦了了。是曰精进。其所睹者犹如真谛审不虚妄。是曰一心。志怀悦豫亦无所生。不堕罪患道意无穷。是曰智慧。是为六。何谓法眼清净度无极有六事。若能逮得诸佛之法十八不共。是曰布施。自身致斯佛十八法。往济恶趣十八苦毒。是曰持戒。所睹因缘品第高下深浅微细。是曰忍辱。以观一切三界所有本悉自然。是曰精进。忆识本末应病与药以治三病。是曰一心。所见不虚不为愚观亘然开化一切众人。是曰智慧。是为六。何谓佛眼清净度无极有六事。以佛眼见无所挂碍寤不觉者。是曰布施。所察愍伤一切众生三苦之恼。是曰持戒。度脱众生不遭诸难永得久安。是曰忍辱。所视无量玄远无底不可为喻。是曰精进。观其根本若枝叶果。已熟欲落而就挽之。是曰一心。见本末然从缘而起。以了本无则无所生。是曰智慧。是为六。何谓自在度无极有六事。若得由己得作究竟而不中止。是曰布施。所行到处辄得所愿。不违要誓。是曰持戒。自在立行逮得无想放诸所著。是曰忍辱。仁和柔顺分别以解于一切慧。是曰精进。一切皆尽慧不可尽。是曰一心。解一切法明慧圣要化诸不逮。是曰智慧。是为六。何谓娱乐度无极有六事。所施与者离于悕望。犹如虚空化五百盖覆比丘众。若梵志聚名曰头那。井中水泉自然甘美。是曰布施。若入城里人民普安。箜篌乐器不鼓自鸣。是曰持戒。诸根不具盲聋喑哑。跛蹇疾病。蒙其光明悉除众患。是曰忍辱。演其光耀照于十方无量佛土皆荷众人。是曰精进。在维耶离城城中内外各各变化八万四千诸佛身形。是曰一心。彼时因随为八部众颁宣经道各使得解。是曰智慧。是为六。何谓难得自归度无极有六事。威仪礼节安然庠序。功德甚广能摄受空。是曰布施。以能晓了诸佛世尊。至德玄远难不可当。是曰持戒。所行坚强方便随时不失其节。志愿无违应病与药。而开化之将护众业。能化毒蚖捉在手中。以至诚故永无所畏。用神足咒故不以为难。是曰忍辱。如目揵连疾解化魔。佛与其俱度彼土众。不自觉反还在祇树。弃钵中水旦污佛地。是曰精进。如佛弟子舍利弗言。一时须臾有四十九心起为生死业。佛言不可计。是曰一心。如佛言曰。时有一城其中众人而有重罪。不计道法诽谤高德。如来至真于一夜半。为说经典弃其重罪。精进畅达得六神通。是曰智慧。是为六。
