
尔时世尊告贤者阿难。受斯本法古今诸佛之所由生也。人命难得。经道难值。佛世难遇。所以知难。千佛过已六十五劫世无有佛。中间旷绝。过大称劫八十劫中亦复无佛。过星宿劫经三百劫。玄断法教佛不复兴。至净光劫乃当有佛。是故知之。佛世难值世人可伤。投在盲冥不识道教。流堕生死轮转无际。若在地狱烧炙毒痛。不可复计亿载年岁。饿鬼饥渴穷乏甚困。生死不得苦恼燋然。不可计数脱出无期。畜生禽兽转相食啖。受斯毒害动有劫数。从冥入冥从苦入苦。出于地狱复入饿鬼。出于饿鬼复入畜生。地虫屎虫草虫螟虫。一一说之不可终极。痛不可言甚可怜伤。佛出世间皆为斯类。开示语之不肯信受。放心荡逸如盲投冥。如狂溺水。犹迷趣谷不见众难。佛以大慈显扬大道。颁宣诸度八万四千。以无量法以化众生。八万四千众结之患。四魔之难。皆为降伏。不计吾我。使发无上正真道意行菩萨法。济生死苦无三恶趣。自度脱彼无三界患。然后来世诸学四辈。闻菩萨法知之为快。不能讽诵抱着心怀。喜杂句说。不志深妙空法之义。闻至深慧亘然无际。又兴所习以为第一。有闻大道谓不绪听。欲得易解说其罪福。攀缘称说倚俗神仙世典杂言。谓之至妙咸共学听。欢喜无量以自忻庆。荷宿功福闻讲深法反复解义。名言复重而不可知。便睡眠寐或卧不听。正法灭尽皆由是矣。佛言。我往过去无数劫时。喜杂句说妄想倚住。六度无极不能自达通致大道。至定光佛乃了亘然。舍众妄想心无所著。乃能逮得无所从生法忍。为定光佛所见授决。解三世空。以无碍法。寻睹于今五浊之世。多逆少顺罪不可计。在于末世示现佛身。度余浊俗使行道法。济三界难悉令永安。佛告阿难。受是过去诸佛学业。当来现在诸度无极八千四百变为八万四千。及其贤劫千佛本末宿命所行。从初发心至成佛道。国土寿命父母妻子。上尊弟子得度人数。所当开化犹如种树下子在土。视不可知人不见之。又本其子稍稍生长。因成大树甚高巍巍。然后大树广有所覆。枝叶华实多所饶益远近众人。菩萨如是。从初发心已来。种少少福积功累德。遂至无限诸度无极。自致成佛度脱一切贤者阿难。受持讽诵为他人说。将来菩萨所当奉行。若于千劫行六度无极无善权方便。不如闻是经典之要福多于彼。何况至心受持讽诵。宣示同学四辈一心奉行。福不可喻。殷勤书写勿失一字。所以者何。去来今佛之所由生。宣示同学普流十方。一切蒙慈乃报佛恩。阿难白佛。唯奉当受宣布示语一切此名何经。以何奉持。佛告阿难。是名贤劫三昧千佛本末决诸法本三昧正定。当受奉行。宣布八极上下无极。佛说如是。喜王菩萨一切开士诸声闻等。天龙鬼神阿须伦世间人民。闻佛所说莫不欢喜。作礼而去。

贤劫经。永康元年七月二十一日。月支菩萨竺法护。从罽宾沙门。得是贤劫三昧。手执口宣。时竺法友。从洛寄来。笔受者赵文龙。使其功德福流十方。普遂蒙恩离于罪盖。其是经者。次见千佛。稽首道化。受菩萨决。致无生忍。至一切法。十方亦尔。
