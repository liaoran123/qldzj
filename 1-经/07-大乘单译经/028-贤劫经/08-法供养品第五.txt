
尔时佛告喜王菩萨。勿以衣食之施奉事如来用为第一也。欲供养佛。当以法供养而奉事之。所以者何。乃往过去无央数劫不可称载。有佛号金龙决光。其寿不可限量。国名无量净。众会不可称计。有法师名无限量宝音。行在末世最后穷俗学是三昧。其余一切诸比丘众皆共摈之。时彼法师不怀怯弱不贪身命。故复勤精讲斯三昧。入于山中服众果实。时四天王天上诸天人。上至二十四阿迦尼吒天人。皆来听经。时无数众咸共念之。心悉恋恨愁思欲见之。欲服声名闻其法音。时世有王名使众无忧悦音。为转轮圣王。往诣其所听是三昧。已得闻之欢悦法师。王白比丘。恣意宣传勿怀恐畏。吾自遣人共相宿卫。遣三万人在于左右。今与仁此勿以畏难。吾当护卫。是佛所说甚难得闻。时转轮王。遣其千子勇猛杰异一人当千而卫护之。三万众人皆以甘膳而供养之。一切施安从其所便。常以和心无伤害意。而授所当一切所足。其彼法师建立威神已之力势。于半劫中演是三昧。以是德本则悉和同。王诸太子及众眷属。更八十劫。见六十亿三那术垓诸佛世尊。皆从诸佛逮是三昧。如心所愿受取佛国。喜王。欲知彼时法师岂异人乎。莫造斯观。则今现在阿弥陀佛是也。其时国王名无忧悦音者。阿閦佛是也。其王千子颰陀劫中千佛兴者是也。佛言。喜王。尔时三万人王使宿卫彼法师者。今喜王等菩萨三万人是也。彼时种德。于此如愿获其果报。致安顺供是三昧定诸菩萨业。是故喜王菩萨。欲学逮是三昧。当以恭恪受持书诵分别说之至意奉行。佛尔时说此颂曰。

欲施一切安众生　　具足诸藏满亿千
其有发心存尊道　　斯功德福不可喻
正使十方众生类　　皆令成就缘觉道
一劫之中备供养　　其福不比发道心
皆使众生成佛道　　随其所安供一劫
其有发心在尊道　　斯福甚多不可喻
若有志求诸佛法　　而不发起兴道意
不如取是四句颂　　其福如顺护道心
正使是世众生类　　皆建立之存佛道
若闻是句而稽受　　心不恐畏其福超
亿百千劫如江沙　　一切珍宝满诸刹
常以供养诸菩萨　　护一颂偈是殊特
是三昧者不可议　　若能受护四句颂
其以护道佛功德　　一切尽叹不能竟
临命终时无数佛　　悉自然现在其前
十方佛土诸佛尊　　将护四句之颂起
临寿终时无数佛　　来护其心不忽忘
随其所欲受所生　　用以喜是三昧故
身常永安心以和　　往至天上贤圣安
不知苦痛至佛道　　而劝助之名勇猛
入亿百千无量门　　最胜光藏明无限
我住势力颂宣斯　　当勤修是三昧定
诸佛于此能颁宣　　是故由斯奉精进
曼佛现在勤修行　　无得后世复怀恨
便见是法执在手　　清和奉行甚清净
皆是我子化无际　　承佛前后行慈仁

尔时世尊说是三昧已。以是三昧而复正受。喜王亦三昧定。选择因入七十正法。这选择竟是三昧威神。于时维耶离城中八万四千人。城外亦复八万四千人。各心念言。如来至真甚难得值。久远世时乃有佛耳。希可见闻。多所哀念多所安隐。愍伤诸天及十方人。今在静室而三昧定。我等方便劝助如来从三昧起。于时维耶城中内外众人。各八万四千。先诣舍利弗。谓舍利弗。佛兴希有。信者甚难。人命难得。平等正觉三昧正受。谁为我等能觉兴乎。使最正觉从三昧起。惟见愍念施一切护。时舍利弗。闻维耶离众人所说。即从坐起往诣佛所。住于佛前謦扬其音。极力弹指手拍两膝。欲令如来从三昧觉。因其正受。不知如来三昧所如。时舍利弗诣目连所。以是本末语目连。维耶离城内外众人。欲愿如来从三昧起。时目揵连以力神足。动三千大千世界。住于梵天畅其大音。欲使如来从三昧觉。不能使起。时舍利弗及大目连。辄诣贤者阿若拘伦。及波提。披破。大称。憍恒钵。罗云。分耨。须菩提。迦旃延。迦葉。阿难。分那。余大。劫宾奴。和利。弥勒菩萨。五千菩萨俱行诣佛所围绕世尊。各各就立己之常位。四大天王天帝释炎天兜术天化自在天。其欲界中不可限计诸天人等。各各严驾皆诣佛所稽首佛足退住一面。各自叉手。咸归命佛愁感恋慕。梵天光音天清净天离界天乃至净身天。不可计数诸天子等。一切同心稽首归佛欲令尊兴。
