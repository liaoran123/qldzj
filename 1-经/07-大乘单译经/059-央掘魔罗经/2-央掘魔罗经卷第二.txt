
尔时娑婆世界主梵天王。放大光明照舍卫国。一心合掌顶礼佛足。供养如来及央掘魔罗已。而说偈言。

奇哉我今见大战　　如二雄猛师子斗
奇哉调御天人师　　如来善调央掘魔
譬如毒蛇见咒师　　吹气放毒不怖畏
师即调伏令寂静　　三界大师亦如是
调伏凶恶央掘魔　　我今稽首三界医
大神通力不思议　　我今稽首自在王
大天所建甚奇特　　以法建立央掘魔
所为最胜无可譬　　是故名曰无譬尊
央掘魔今为胜业　　住戒调伏极寂静
身心安隐无所畏　　犹如自性真金色
纯净极妙阎浮金　　唯愿如来哀受施
令央掘魔服天衣　　当令我得大菩提
彼服此衣护梵行　　究竟清净心不动

尔时央掘魔罗谓梵王言。汝是何人多言两舌。言央掘魔罗习近我衣久持梵行。而见毁辱汝是恶梵非梵梵像。汝蚊蚋来所言梵者。梵有何义。云何名为世间梵业。我岂服习蚊蚋之衣而修梵行。我亦不作佣作之人。我亦不能随他所欲。我亦不为负债之人。如申头罗(申头罗者外国幻人作飞人戏令空中来去往返至速)速往速反。汝小蚊蚋亦复如是。往受梵乐还来堕此。不知菩萨受生真实功德。非法为法。如汝等辈不觉生死迷惑轮转。呜呼梵天。汝真知善恶言。央掘魔罗大作恶业。汝蚊蚋恶梵为何所知。应当修学菩萨所行。尔时梵王答央掘魔罗言。汝现杀人一千少一。今犹见汝强梁不息。乃至雕鹫不敢近。汝此非强梁者。何处更有真强梁耶。此非恶魔者。何处更有真恶魔耶。央掘魔罗。汝莫放逸。所作恶业方便除灭。善哉如来真为大悲。乃能度此央掘魔罗等凶暴众生。

尔时央掘魔罗谓梵王言。恶梵蚊蚋汝将何去。汝复当于何处迷转。不知善恶众生死堕恶道。譬如有人行至丛林。夜见树上有萤火虫惊怖而还。语城中人言彼林被烧。时有众人俱往视之。见是萤火知非林烧。今汝恶梵亦复如是。唱言我痴。而自欺诳及欺余人。汝及余人后自当知是幻积聚。譬如痴人行至丛林见无忧树华。谓呼是火恐怖而归。还入城中告众人言。彼林被烧。众人往见知非是火。汝小蚊蚋亦复如是。汝及余人后自当知善及不善。亦自当知是幻积聚。莫复更出此不实言。汝当默然勿学妄语。

尔时护世四王来诣佛所。大供养佛及央掘魔。设供养已。即向如来及央掘魔罗。而说偈言。

奇哉甚希有　　世雄今大战
问答第一义　　慧光除痴冥
奇哉善调御　　无上天人师
是故无量力　　号名为如来
第一钵昙摩　　清净柔软足
尘水所不污　　是故稽首礼
我今归依佛　　一心请所愿
当令央掘魔　　受用我等钵
央掘魔今好　　犹如空中月
央掘魔庄严　　净戒光圆满

尔时央掘魔罗谓四天王言。汝是何等蚊蚋小虫。护世护世而自贡高。唱言我当施汝天钵。而见毁辱。汝等且待观我难事。须臾自见执持瓦器。何用如是放逸钵为。而以护世高自称举。名护世者。谓能调伏诸恶象类。非护世间护真实法。名为护世。譬如有人闻俱耆罗声。又见其形。寻复见乌而生迷惑。作是说言。俱耆罗俱耆罗。汝等如是。非法为法守护非法。如彼见乌谓俱耆罗。汝应护法莫护世间。蚊蚋四王且各默然。

尔时恶魔波旬来诣佛所。供养佛已却住一面。向央掘魔罗而说偈言。

汝今速出家　　欺诳入我城
我亦不念汝　　且令出泥犁

尔时央掘魔罗。以偈答曰。

远去贼狗魔　　蚊蚋无畏说
及未被五系　　波旬宜速去
莫令我须臾　　左脚蹴弊狗
若空无我时　　自恣游宫殿
如金翅鸟王　　处在须弥顶
下观大海中　　诸龙共游戏
菩萨金翅王　　游戏泥犁上
快饮解脱水　　俯观苦众生
贼狗魔默然　　谛听甘露法
然后还天上　　随意恣所欲

尔时摩醯首罗神。为如来及央掘魔罗。设大供养已却住一面。欣敬交至以偈叹言。

我今礼尊足　　欣敬说伽陀
如来妙色身　　譬如优钵罗
齿白拘牟头　　目净千叶华
智慧无染污　　净踰分陀利
奇哉央掘魔　　殊胜甚希有
住在凡夫地　　而能降伏魔
当速成正觉　　普救诸世间

尔时央掘魔罗。以偈答言。

汝是何卑趣　　妄称摩醯罗
假名为自在　　非真自在王
汝今云何知　　我住凡夫地
长牙毗舍遮　　宜速答所问
形色尚丑陋　　有如癞病人
而为诸世间　　广说治癞方
自病不能救　　安能疗他疾
今汝小蚊蚋　　痴惑亦复然
不知自趣性　　云何知他心
而言央掘魔　　住在凡夫地
汝不应灌顶　　副他自在王
无知且默然　　须臾自当见

尔时如来所依坐树。其树有神。见央掘魔罗心生敬信。以偈叹言。

疾来央掘魔　　勇慧坚固士
今请服法衣　　供施汝初饭
施汝及如来　　当得第一果

尔时央掘魔罗。以偈答言。

如来未曾食　　声闻亦复然
汝今为施谁　　速说决所疑

尔时树神。以偈难言。

如来常饭食　　声闻亦复然
坚固欲出家　　不应作妄语
应当舍虚伪　　谄曲非清净
若人越一法　　是即为妄语
不度于他世　　无恶而不造

尔时央掘魔罗。以偈答言。

汝是卑下姓　　今欲何所说
汝且自观察　　女人佛所毁
世间谁妄语　　谁为真实说
谁世间贪食　　谁世间病死
如来悉具足　　大我实功德
众生不能知　　是则为妄语
不食而言食　　是则为妄语
彼尚无出家　　况复受具足
不知隐覆说　　是则为妄语
彼尚无出家　　况复受具足
我不越一法　　而汝越无量
速向天中天　　悔除虚妄语

尔时树神。以偈难言。

汝以何因缘　　说我是卑趣
未离毗舍遮　　何能知男女

尔时央掘魔罗。以偈答言。

譬如转轮王　　珍宝庄严座
臭狗暂卧上　　还至不净处
汝以卑陋性　　暂游方便法
还复处女身　　纵心五欲乐
汝今应方便　　速舍女狗身
莫取男女相　　当修空寂法
修习空法已　　疾得男子性

尔时尊者舍利弗大目犍连。犹如鹅王。以神通力乘虚而来。来至佛所顶礼佛足却住一面。见央掘魔罗心生随喜。时大目连以偈叹言。

超哉勇慧士　　善修殊胜业
宜速随佛去　　出家修净戒
与诸梵行者　　乘虚至祇园
愿佛时哀许　　出家受具足
普令诸世间　　一切共瞻仰
陵虚犹鹅王　　明净如满月

尔时央掘魔罗。以偈问曰。

云何世神通　　云何神通本
神力第一尊　　速说断我疑

尔时大目犍连。以偈答言。

若人修净舍　　常施履屣乘
比丘持净戒　　远离不习近
如是二因缘　　疾获神通力

尔时央掘魔罗。复说偈言。

呜呼大目连　　修习蚊蚋行
不能分别知　　第一真实通
蚊蚋乘虚来　　无知宜默然
常行自他利　　愿速安众生
如是修方便　　疾获上神通
安慰说法者　　或时遭苦难
舍身为救护　　疾获上神通
我今当速行　　广度诸群生
至于只陀林　　当得大神通
如是无限量　　所谓摩诃衍
无量复无边　　所谓诸如来

尔时央掘魔罗说此偈已。即复说偈问舍利弗言。

云何舍利弗　　世间大智慧
智慧从何生　　速说决所疑

尔时舍利弗。以偈答言。

善护持五戒　　能成大智慧
命终更受身　　智慧常俱生
名闻远流布　　智慧不倾动

尔时央掘魔罗。复说偈言。

佛说常不灭　　从是生大慧
佛说大智慧　　从是说法生
呜呼舍利弗　　修习蚊蚋行
不能分别知　　真实智慧义
陋哉蚊蚋慧　　无知宜默然

尔时尊者阿难来诣佛所。顶礼佛足却住一面。见央掘魔罗心生随喜。以偈叹言。

善哉央掘魔　　已修殊胜业
我今发随喜　　速通九部经

尔时央掘魔罗。以偈问言。

如来称叹汝　　多闻最第一
云何世多闻　　多闻从何生

尔时阿难。以偈答言。

诵习九部经　　离悭为人说
从是获多闻　　总持不思议

尔时央掘魔罗。复说偈言。

叹说诸如来　　毕竟常不灭
是名为世间　　第一最多闻
呜呼阿难陀　　修习蚊蚋行
不能分别知　　多闻所入闻
陋哉蚊蚋持　　无知宜默然

尔时尊者罗睺罗来诣佛所。顶礼佛足却住一面。见央掘魔罗心生随喜。以偈叹言。

善哉央掘魔　　已修胜功德
我今发随喜　　敬戒速受持

尔时央掘魔罗。以偈问言。

如来称叹汝　　恭敬戒第一
云何为世间　　恭敬于净戒
汝是佛爱子　　速说决我疑

尔时罗睺罗。以偈答言。

一切佛所说　　专心恭敬持
是则为世间　　第一恭敬戒

尔时央掘魔罗。复说偈言。

若说诸如来　　世间第一常
是名为世间　　最上恭敬戒
呜呼罗睺罗　　修习蚊蚋行
不能知第一　　真实恭敬戒
陋哉蚊蚋敬　　无知宜默然

尔时尊者阿那律来诣佛所。顶礼佛足却住一面。见央掘魔罗心生随喜。以偈叹言。

奇哉央掘魔　　善修殊胜业
我今发随喜　　不久得天眼

尔时央掘魔罗。以偈问言。

如来称叹汝　　天眼最第一
云何世天眼　　天眼云何生
汝今当速说　　决断我所疑

尔时阿那律。以偈答言。

常好施灯明　　说法闻化人
由是获天眼　　洞视无障碍

尔时央掘魔罗。复说偈言。

如来深法藏　　精勤方便说
显示不隐覆　　究竟最胜眼
呜呼阿那律　　修习蚊蚋行
不能知出生　　天眼胜方便
陋哉蚊蚋眼　　无知宜默然

尔时尊者沙门陀娑来诣佛所。顶礼佛足却住一面。见央掘魔罗心生随喜。以偈叹言。

奇哉央掘魔　　善修殊胜业
我今发随喜　　宜应修忍辱

尔时央掘魔罗。以偈问言。

云何为世间　　成就第一忍
云何生忍辱　　速说决所疑

尔时沙门陀娑。以偈答言。

栴檀涂右臂　　利刀斩左手
等心不倾动　　能生最上忍
是则名世间　　堪忍上调伏

尔时央掘魔罗。复说偈言。

若说如来藏　　显示诸世间
无知恶邪见　　舍我须无我
言是佛正法　　闻彼说不怖
离慢舍身命　　广说如来藏
是名为世间　　堪忍上调伏
呜呼沙门陀　　修习蚊蚋行
不能知出生　　最上忍方便
蚊蚋亦堪耐　　饥渴寒热苦
陋哉蚊蚋忍　　无知宜默然

尔时尊者满愿子来诣佛所。顶礼佛足却住一面。见央掘魔罗心大欢喜。以偈叹言。

善哉修胜业　　我今发随喜
为一切众生　　安慰演说法

尔时央掘魔罗。以偈问言。

如来称叹汝　　说法中第一
云何说法者　　云何为知义
唯愿说法上　　时为决所疑

尔时满愿子。以偈答言。

诸佛及声闻　　圣所不得法
正觉善通达　　广为众生说

此说有何义。谓过去一切诸佛。于一切法中极方便求。不得众生界及我人寿命。现在未来一切诸佛及三世一切声闻缘觉。于一切法中极方便求亦悉不得。我亦如是为众生说。离众生界我人寿命。说无我法说空法。如是说法。

尔时央掘魔罗。谓满愿子言。呜呼满愿。修蚊蚋行不知说法。哀哉蚊蚋无知默然。不知如来隐覆之说。谓法无我。堕愚痴灯如蛾投火。诸佛如来所不得者。谓过去一切诸佛世尊。于一切众生所极方便求无如来藏不可得。现在一切诸佛世尊。于一切众生所极方便求无我性不可得。未来一切诸佛世尊。于一切众生所极方便求无自性不可得。三世一切声闻缘觉。于一切众生所极方便求无如来藏亦不可得。此是如来偈之正义。

复次诸佛如来所不得者。谓过去一切诸佛世尊。于一切法极方便求世间之我。如拇指粳米麻麦芥子。青黄赤白方圆长短。如是等比种种相貌。或言在心。或脐上下。或言头目及诸身分。或言遍身犹如津液。如是无量种种妄想。如世俗修我。亦言常住安乐苏息。如是比我一切诸佛及声闻缘觉。悉皆不得正觉彼法为众生说。此是如来偈之正义。非如汝向妄想所说。复次诸佛如来所不得者。谓过去一切诸佛世尊。极方便求如来之藏作不可得。如来性是无作。于一切众生中无量相好清净庄严。现在一切诸佛世尊。极方便求如来之藏作不可得。如来性是无作。于一切众生中无量相好清净庄严。未来一切诸佛世尊。极方便求如来之藏作不可得。无作是如来性。于一切众生中无量相好清净庄严。三世一切声闻缘觉。有如来藏而眼不见。应说因缘。如罗睺罗敬重戒故。极视净水见虫不了。为是虫为非虫为是微尘耶。久久谛观渐见细虫。十地菩萨亦复如是。于自身中观察自性起如是如是无量诸性种种异见。如来之藏如是难入。安慰说者亦复甚难。谓于恶世极炽然时。不惜身命而为众生说如来藏。是故我说诸菩萨摩诃萨人中之雄即是如来。如阿那律天眼第一。真实明见空中鸟迹。与肉眼者俱共游行。彼肉眼者所不能见。信阿那律知有鸟迹。肉眼愚夫声闻缘觉。信佛经说有如来藏。云何能见佛境界性。声闻缘觉尚由他信。云何生盲凡夫而能自知不从他受。

我闻先佛称说此地。于劫初时有四种味。彼时众生食四味者于今食土。以久习故今犹不舍。曾于过去诸如来所修如来藏者。亦复如是。久修习故。今犹信乐长夜修习报如来恩又于未来说法者所闻如来藏。闻已信乐。如彼食土。非余众生。彼信乐者。是如来子报如来恩。譬如鷍鸟从久远来无有惭愧不报恩养。以宿习故今犹不舍。彼诸众生亦复如是。过去世时无有惭愧。已无惭愧今无惭愧当无惭愧。闻如来藏不生信乐。已不信乐今不信乐当不信乐。譬如猿猴形极丑陋。常多惊怖其心躁动如水涌波。以宿习故今犹不息。彼诸众生亦复如是。去来现在心常轻躁。闻如来藏不生信乐。如鸱鸺鸟昼盲夜见好闇恶明。彼诸众生亦复如是。好邪恶正不乐见佛及如来藏。去来现在不生信乐。如彼鸱鸺好闇恶明。如人长夜修习邪见。染诸外道不正之说以宿习故今犹不舍。彼诸众生亦复如是。久习无我隐覆之教。如彼凡愚染诸邪说。去来现在不解密教。闻如来藏不生信乐非余众生。若人过去曾值诸佛。供养奉事闻如来藏。于弹指顷蹔得听受。缘是善业诸根纯熟。所生殊胜富贵自在。是诸众生今犹纯熟。所生殊胜富贵自在。由彼往昔曾值诸佛蹔得听闻如来藏故。于未来世闻如来藏。当复信乐如说修行。诸根纯熟富贵自在。色力具足智慧明达。梵音清净莫不爱乐。或作转轮圣王。或为王子。或为大臣。贤德具足离诸慢恣。降伏睡眠精勤修学无诸放逸。及余功德悉皆成就。或为释梵护世四王。斯由曾闻如来之藏功德所致。身常安隐无病无恼。寿命延长人所爱敬。具足听闻如来常住大般涅槃甘露之法。坚固安隐久住世间。随顺世间而共娱乐。知诸如来不从欲生。广为世间开示演说。以此智慧功德利益。在所生处子孙众多父母长寿。常受人天一切快乐。族姓殊胜悉皆具足。斯由闻知一切众生悉有如来常住藏故。未来现在天上人中。一切快乐常得具足。由闻如来常住藏故。若彼众生去来现在。于五趣中支节不具。轮转生死受一切苦。斯由轻慢如来藏故。若诸众生历事诸佛亲近供养。乃能得闻如来之藏。信乐听受不起诽谤。若能如实安慰说者。当如是人即是如来。若诸众生多背诸佛者。闻如来藏则生诽谤。彼诸众生自烧种子。呜呼苦哉苦哉。不信之人于三世中甚可哀愍。诸说法者。应如是说称扬如来常住真实。若说法者不如是说。是则弃舍如来之藏。是人不应处师子座。如旃陀罗不应服乘大王御象。一切诸佛极方便求如来之藏生不可得。不生是佛性。于一切众生所。无量相好清净庄严。一切诸佛极方便求自性不实不可得。真实性是佛性。于一切众生所。无量相好清净庄严。一切诸佛极方便求自性无常不可得。常性是佛性。于一切众生所。无量相好清净庄严。一切诸佛极方便求如来之藏无恒不可得。恒性是佛性。于一切众生所无量相好清净庄严。一切诸佛极方便求如来之藏变易不可得。不变易性是佛性。于一切众生所无量相好清净庄严。一切诸佛极方便求如来之藏不寂静不可得。寂静性是佛性。于一切众生所无量相好清净庄严。一切诸佛极方便求如来之藏坏不可得。不坏性是佛性。于一切众生所无量相好清净庄严。一切诸佛极方便求如来之藏破不可得。不破性是佛性。于一切众生所无量相好清净庄严。一切诸佛极方便求如来之藏病不可得。无病性是佛性。于一切众生所无量相好清净庄严。一切诸佛极方便求如来之藏老死不可得。不老死性是佛性。于一切众生所无量相好清净庄严。一切诸佛极方便求如来之藏垢不可得。无垢性是佛性。于一切众生所无量相好清净庄严。如油杂水不可得。如是无量烦恼覆如来性。佛性杂烦恼者无有是处。而是佛性烦恼中住。如瓶中灯瓶破则现。瓶者谓烦恼。灯者谓如来藏。说如来藏者。或是如来或是菩萨或是声闻。能演说者随其所堪。或有烦恼或无烦恼。满愿当知。我说是人即是正觉。能破受者亿烦恼瓶。然后则能自见其性。犹如掌中见阿摩勒果。譬如日月密云所覆光明不现。云翳既除光明显照。如来之藏亦复如是。烦恼所覆性不明显。出离烦恼大明普照。佛性明净犹如日月。哀哉满愿。修蚊蚋行不知说法。宜嘿疾去。

尔时孙陀罗难陀来诣佛所。稽首佛足却住一面。见央掘魔罗心生随喜。以偈叹言。

善哉央掘魔　　已修殊胜业
宜应方便求　　如来妙色身

尔时央掘魔罗。以偈问言。

世尊称叹汝　　端政最第一
云何为世间　　端政最殊特
何因得端政　　时说决所疑

尔时孙陀罗难陀。以偈答言。

澡手合十指　　顶礼佛舍利
常供养病人　　从是致端政

尔时央掘魔罗。复说偈言。

佛身无筋骨　　云何有舍利
如来离舍利　　胜方便法身
如来不思议　　未信令信乐
故以巧方便　　示现有舍利
方便留舍利　　是则诸佛法
世间从本来　　供养梵自在
天子及天女　　种种诸形像
以彼非归依　　建立舍利塔
若有诸众生　　解知是方便
因此方便智　　获致端政色
非如汝先说　　妄想端政因
呜呼孙陀罗　　不知妙色门
蚊蚋色具足　　无知宜默然

尔时尊者优波离来诣佛所。稽首佛足却住一面。见央掘魔罗心生随喜。以偈叹言。

奇哉央掘魔　　已修殊胜业
我今发随喜　　汝当修净律

尔时央掘魔罗。以偈问言。

如来称叹汝　　持律中第一
云何善持律　　速说决所疑

尔时优波离。以偈答言。

一切恶莫作　　诸善悉奉行
方便修净心　　是则善持律

尔时央掘魔罗。复说偈言。

坏法毁禁戒　　非律恶比丘
应当夺六物　　一切资生具
逼迫加罚黜　　方便令调伏
梵行所应用　　斯非破戒物
譬如大国王　　所宝护身刀
若在屠脍舍　　法应强夺取
帝王所珍器　　不应属恶人
如是梵行者　　所应受畜物
不属坏法人　　是故还摄取
是则名世间　　第一善持律
不犯突吉罗　　亦非非威仪
如是持律者　　具足如来教
如来视一切　　犹如罗睺罗
呜呼优波离　　修习蚊蚋行
不解善持律　　无知宜默然

尔时文殊师利法王子来诣佛所。稽首佛足却住一面。见央掘魔罗心生随喜。以偈叹言。

善哉央掘魔　　已修殊胜业
今当修大空　　诸法无所有

尔时央掘魔罗。以偈问言。

文殊法王子　　汝见空第一
云何为世间　　善见空寂法
空空有何义　　时说决所疑

尔时文殊师利。以偈答言。

诸佛如虚空　　虚空无有相
诸佛如虚空　　虚空无生相
诸佛如虚空　　虚空无色相
法犹如虚空　　如来妙法身
智慧如虚空　　如来大智身
如来无碍智　　不执不可触
解脱如虚空　　虚空无有相
解脱则如来　　空寂无所有
汝央掘魔罗　　云何能了知

尔时央掘魔罗。复说偈言。

譬如有愚夫　　见雹生妄想
谓是琉璃珠　　取已执持归
置之瓶器中　　守护如真宝
不久悉融消　　空想默然住
于余真琉璃　　亦复作空想
文殊亦如是　　修习极空寂
常作空思惟　　破坏一切法
解脱实不空　　而作极空想
犹如见雹消　　滥坏余真实
汝今亦如是　　滥起极空想
见于空法已　　不空亦谓空
有异法是空　　有异法不空
一切诸烦恼　　譬如彼雨雹
一切不善坏　　犹如雹融消
如真琉璃宝　　谓如来常住
如真琉璃宝　　谓是佛解脱
虚空色是佛　　非色是二乘
解脱色是佛　　非色是二乘
云何极空相　　而言真解脱
文殊宜谛思　　莫不分别想
譬如空聚落　　川竭瓶无水
非无彼诸器　　中虚故名空
如来真解脱　　不空亦如是
出离一切过　　故说解脱空
如来实不空　　离一切烦恼
及诸天人阴　　是故说名空
呜呼蚊蚋行　　不知真空义
外道亦修空　　尼干宜默然

尔时文殊师利。以偈问言。

汝央掘魔罗　　以何因缘故
恐迫声闻众　　轻蔑诸佛子
纵意肄凶暴　　虓譀如猛虎
谁是蚊蚋行　　出是恶音声

尔时央掘魔罗。以偈答曰。

譬如贫怯士　　游行旷野中
卒闻猛虎气　　恐怖急驰走
声闻缘觉人　　不知摩诃衍
趣闻菩萨香　　恐怖亦如是
譬如师子王　　处在山岩中
游步纵鸣吼　　余兽悉恐怖
如是人中雄　　菩萨师子吼
一切声闻众　　及诸缘觉兽
长夜习无我　　迷于隐覆教
设我野干鸣　　一切莫能报
况复能听闻　　无等师子吼

尔时文殊师利。以偈问言。

汝是小蚊蚋　　兴造诣恶行
如汝是菩萨　　何处更有魔
呜呼世间人　　不能自觉知
不自省己过　　但见他人恶
汝央掘魔罗　　为作几许罪

尔时央掘魔罗。以偈答言。

呜呼今世人　　二人坏正法
谓说唯极空　　或复说有我
如是二种人　　倾覆佛正法
呜呼汝文殊　　不知恶非恶
不知菩萨行　　蚊蚋师子异
奇哉我能知　　无畏诸菩萨
文殊今谛听　　佛叹菩萨行
譬如善幻师　　造作诸幻业
断截食众生　　以示诸大众
诸佛及菩萨　　所作皆如幻
示现变自身　　若生若涅槃
或于疾疫劫　　施身令服食
或见作火劫　　大地悉洞然
众生有常想　　示令知无常
或于刀兵劫　　示现加师旅
残贼断众命　　其数不可量
而实无恼害　　犹如幻所作
一切三千界　　令入芥子中
而无一众生　　恼逼不安隐
四海须弥山　　同入一毛孔
一切无恼逼　　现已还本处
或以一足指　　震动十方界
而不恼众生　　是则诸佛法
或为梵释主　　护世四天王
无量众像类　　安慰诸群生
王子若大臣　　聚落商人主
长者及居士　　和合安众生
或为诸天人　　转化众邪见
现生一切生　　故名为本生
譬如造幻师　　见杀幻众生
曾不起悲叹　　呜呼是大恶
以彼工幻师　　解是幻性故
我今亦如是　　现杀化众生
为调诸毁法　　而实无所伤
如彼佛世尊　　化现刀兵劫
我今亦如是　　善修菩萨行
呜呼汝文殊　　修习蚊蚋行
而不志龙象　　世雄大智慧

尔时世尊以一切智一切见。向文殊师利。以偈叹言。

如央掘魔说　　菩萨行如是
当知彼非凡　　为度众生故
彼则大菩萨　　雄猛如汝等
善哉汝文殊　　当知彼功德

佛说是已。以偈叹言。

善哉巧方便　　殊胜人中雄
安慰众生故　　现大精进力
我今当演说　　欲成阿罗汉
如是诸功德　　善业及精进
令一切众生　　究竟永安乐

尔时舍利弗白佛言。世尊。唯愿哀愍一切众生。为我演说。将欲疾成阿罗汉者。以何功德何业何精进。饶益安乐一切众生。尔时世尊以偈答言。

父母和合时　　子来入母胎
父母心欢喜　　得随顺功德
异精进光泽　　世间极丰壤
王得极快乐　　母致殊胜梦
子生家巨富　　怨敌悉慈心
七岁入学堂　　师徒无违诤
仆使皆欢喜　　各勤修家业
至年满二十　　六畜悉无诤
相视如父母　　香乳皆盈溢
大哉贤明子　　无贪嗔嫉慢
谄曲及虚伪　　过言加恼害
小儿不威仪　　众恶不善业
慈孝供二亲　　诸尊及师保
若见诸耆长　　合掌致恭敬
怀纳诸中年　　幼则同游戏
施敬善周急　　子爱诸苦人
诫恶知惭愧　　常慕修正法
不习戏幻术　　常乐见诸佛
务诵诸经律　　善学诸明处
远酒离博奕　　恭敬诸最胜
眠食知止足　　不乐诸不净
天人所爱念　　一切悉欣敬
如是大功德　　无量不可譬
是将成正觉　　功德业精进
舍利弗当知　　是央掘魔罗
有如是像类　　当疾成正觉
云何如是人　　当复有诸恶
彼更有无量　　奇特诸功德
雄杰如文殊　　超绝非常类
视一切众生　　犹如一子想
当知央掘魔　　菩萨摩诃萨
誓度诸未度　　世间是我有
若欲发胜愿　　普济诸世间
而作不善行　　则无有是处

尔时世尊。复说偈言。

现作日月天　　梵王众生主
地水火风空　　如是无量德
菩萨人中雄　　以此度众生

尔时大目犍连。以偈叹言。

奇哉央掘魔　　如是大功德
暂见佛世尊　　超度一切有

尔时央掘魔罗。以偈答言。

云何大目连　　颇有诸众生
不见佛世尊　　能知正法耶

尔时大目犍连。以偈答言。

如佛世尊说　　病人有三种
云何名为三　　邪正定不定
云何为邪定　　谓佛不能化
云何为正定　　谓大迦葉等
如来未出世　　依佛入实法

尔时央掘魔罗。复说偈言。

汝莫作是说　　上座大迦葉
如来未出世　　能入真实法
所以然者何　　如来当住世
若人依正法　　佛常住其舍
譬如雨河流　　无雨亦水流
智者巧方便　　应当善观察
无雨河水流　　终无有是处
当知上有雨　　是故流不绝
如是大目连　　世间出世间
一切诸胜法　　斯皆从佛流
是故大迦葉　　依佛得出家

尔时大目连。以偈问言。

若有诸如来　　常住于世间
我及余众生　　何故此不见

尔时央掘魔罗。以偈答言。

但令迦葉知　　犹如余处雨
是故世无佛　　众生不自度
面睹诸如来　　然后得解脱
譬如有士夫　　入于闇室禅
日月光来照　　而彼不睹见
如是大目连　　莫言世无佛
一切诸如来　　常住于世间
济度诸群生　　出家受具足
是故唯邪正　　无有不定聚

尔时大目连。以偈问言。

世间有五戒　　佛出世亦然

尔时央掘魔罗。以偈答言。

乃至世间有　　随顺戒威仪
世间出世间　　当知皆佛说

尔时大目连。以偈问言。

云何世间病　　分别说三种
或有医治差　　或不得医差
或复有病人　　虽得医不差
是故诸病人　　分别有三种

尔时央掘魔罗。以偈答言。

是义则不然　　不应说三种
可治不可治　　唯二无有三
若作三分别　　亦是声闻乘
若诸声闻乘　　佛说蚊蚋乘
以彼无知故　　分别有三种
所言邪定者　　谓彼一阐提
正定谓如来　　菩萨及二乘
目连应当知　　二种甚希有
所谓佛世尊　　及与一阐提
如来最上处　　于上更无余
第一极卑鄙　　所谓一阐提
譬如大菩萨　　满十波罗蜜
阐提亦如是　　具足十恶行
菩萨舍身施　　头目血髓脑
积骨踰须弥　　过是不可数
阐提亦如是　　具足恶行施
生于饿鬼趣　　贪欲极炽然
念念贪欲心　　众多女人应
亦生众多子　　长夜不得乐
饥渴苦所逼　　还自食其子
复有余饿鬼　　变作婆罗门
宿世恶业缘　　来从索子食
即施恣所欲　　或复自食身
如是一阐提　　恶行得满足
是故佛世尊　　无上处希有
极下处希有　　所谓一阐提
邪定是阐提　　正定是如来
住地诸菩萨　　及声闻缘觉

尔时世尊向央掘魔罗。而说偈言。

汝来央掘魔　　出家受三归

尔时央掘魔罗。以偈答言。

此乘是大乘　　说名无碍智
一乘一归依　　佛第一义依
佛法是一义　　如来妙法身
僧者说如来　　如来即是僧
法及比丘僧　　二是方便依
如来非方便　　是第一义依
是故我今日　　归依于如来
于诸归依中　　如来真实依
如欲食兴蕖　　应当取真实
舍真食虚伪　　自他无利益
如是愚痴人　　千医莫能救
如是舍一依　　修习方便依
是则群痴众　　千佛不能救

尔时世尊告央掘魔罗。汝当受持童真净戒。(童真是沙弥别名戒梵本云式叉式叉宋言学亦言随顺无违)

尔时央掘魔罗。以偈问言。

云何为童真　　云何具足戒
云何真沙门　　云何为福田

尔时世尊默然而住。

央掘魔罗复说偈言。

若不知一依　　是第一义依
不能知二依　　方便所建立
当知如是人　　是世间童真
未受具足戒　　云何是沙门
不知一归依　　云何净归依
若不知如来　　是第一义依
不清净归依　　云何为沙门
不知真实依　　云何为福田
于是二归依　　真实及方便
不善知差别　　是则世童真

尔时世尊告央掘魔罗。汝当受持不杀生戒。

央掘魔罗以偈答言。

我今定不能　　受持不杀戒
我当常受持　　断绝众生命
所言众生者　　无量诸烦恼
若能常害彼　　是名持杀戒

尔时世尊复告之言。汝当受持不妄语戒。

央掘魔罗以偈答言。

我今定不能　　受持不妄语
常于一切法　　受持妄说句
受持虚妄说　　是则诸佛法
所言为妄者　　一切诸法空
复有虚妄法　　声闻及缘觉
菩萨之所行　　随顺世间事
复有虚妄法　　我出于世间
受持具足戒　　得成阿罗汉
我受诸饮食　　建立他施事
或往来经行　　九道流诸漏
我受用革屣　　杨枝及服药
饥渴或睡眠　　剪爪剃须发
身中种种患　　随病服诸药
我当般涅槃　　如薪尽火灭
如是等一切　　诸余虚伪法
乃至我方便　　周行于世间
常于尔所时　　不净此妄语
今说实及谛　　目连宜善听
若实若谛者　　所谓如来藏
第一义常身　　佛不思议身
第一不变易　　恒身亦复然
第一义静身　　妙法身真实
如是不思议　　彼身云何现
是故伪法生　　则是诸佛教
离一切虚伪　　是故说名佛
譬如牧牛人　　犊子若死时
取皮覆余犊　　悦母令欢喜
如来亦如是　　随顺世间行
若于聋人中　　云现作聋像
而为彼说法　　如彼牧牛者
众生作是念　　如来同世间
如彼牧牛者　　无量诸像类
种种巧方便　　引导诸群生
若彼牧牛人　　示余真犊子
彼乳则不下　　是故设方便
如来亦如是　　若现自性身
一切诸世间　　其谁堪任见
故以巧方便　　示现随世间
普令得解脱　　是则诸佛法
是故我从今　　当行虚伪事
乃至杀众生　　一切虚妄际
不受离虚妄　　则我戒清净

尔时世尊告央掘魔罗。汝今当受不饮酒戒。

央掘魔罗以偈答言。

我今亦不能　　受持不饮酒
常受饮酒戒　　长夜恒纵逸
由是大叫呼　　宛转遍五道
一向极快乐　　是则名为酒
从彼大乘生　　无上佛藏酒
是酒我今饮　　自足劝众生
常住不变易　　欢喜叹善哉
八声大宣唱　　酣醉无终极

尔时世尊告央掘魔罗。汝今当受不淫净戒。

央掘魔罗以偈答言。

我今亦不能　　受持不淫戒
我当常受持　　贪着他所爱
恒游淫女舍　　与彼相娱乐
三昧乐为妻　　真谛法为子
慈悲心为女　　以空为舍宅
无量波罗蜜　　以为高广床
侍卫诸烦恼　　隐覆说为食
总持为园苑　　七觉华庄严
法语为林树　　解脱智为果
是等名世间　　第一胜娱乐
慧者自性法　　非是愚境界

尔时世尊告央掘魔罗。汝今当受离不与取戒。

央掘魔罗以偈答言。

我今亦不能　　受持不盗戒
常受不与取　　劫盗他财物
不与者菩提　　无有授与者
不与而自取　　故我不与取
佛坐菩提树　　不得亦不失
此是自性法　　最胜无有上

尔时佛告央掘魔罗。汝今当受不歌舞戒。

央掘魔罗以偈答言。

我常习舞乐　　歌乾闼婆偈
宣示如来藏　　嗟叹称善哉
于彼诸佛所　　闻如来常住
恒以妙音诵　　大乘修多罗
犹如紧那罗　　乾闼婆伎乐
无量众妙音　　供养诸经卷
若彼诸众生　　常兴是供养
诸佛悉受记　　未来同一号
