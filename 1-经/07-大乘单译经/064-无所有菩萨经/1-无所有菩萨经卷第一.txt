
如是我闻。一时婆伽婆。住王舍城毗富罗山中。与大比丘众满足百千人俱。复有百千诸菩萨众。及比丘尼诸优婆塞及优婆夷。天龙夜叉乾闼婆紧那罗摩睺罗伽迦楼罗等。复有欲界诸天子色界净居诸天子等。围绕在前而为说法。

尔时众中有一菩萨。名无所有。在彼会坐。然彼众中有诸菩萨。心怀疑惑。悔作恶者。住颠倒者。有业障者。有法障者。及诸众生为障所障不能问佛。然彼欲为彼等众生净业障故。欲问世尊。观此诸众。多有菩萨欲悔先恶。而心焦恼不能听法。复见菩萨。心不悔恼能一心听。观彼心行多有苦恼。多有忧患多有秽杂。多生老死忧悲苦恼。多怨憎会多爱别离。当欲成就阿耨多罗三藐三菩提。而为如是等无量缠缚。云何当于阿僧祇劫行菩萨行。既自有缚。云何当能解众生缚。尔时无所有菩萨。如是念已即自思惟。若世尊教听我请问。为于此众一切众生。作恶疑悔令远离故。

尔时世尊。知无所有菩萨摩诃萨并及彼等诸菩萨众心所念已。告无所有菩萨摩诃萨言。汝无所有。我亦不为诸菩萨说有染有著有缚有系有犯犯处。所以者何。一切着处。一切染处。一切缚处。一切障处。一切犯处。欲令超越远离诸相。行不和合。诸法不杂。不可得故。证阿耨多罗三藐三菩提。如是一切诸法不缚。诸法不染。诸法不着。不系不障。不犯不得。是故当成一切种智。善男子。有一切智发心之处不得众生。于彼处中无法可缚可染可着可系可障可犯可得可知处所。汝无所有。汝应当为诸菩萨问。如诸菩萨摩诃萨等不倦不污无著无缚无障虚空。离虚空想无有障碍。于阿耨多罗三藐三菩提速成就故。于一切处当为开显。

尔时无所有菩萨。既为如来教请加持及己智力。于多佛所种善根故。能于般若波罗蜜中。无有疑惑。隐身不现而无所著。欲为摄化诸菩萨故。而复欲显诸福德故。复为着心诸众生等。为取着覆行在于相。远善知识为恶知识之所摄取。诸菩萨辈。知一切法皆不可得。欲令无著欲令觉故。即以无量种种名花或水陆生或金银花普散佛上。以精诚意欢喜胜妙无有缺减。令诸众生生欢喜故。赞叹世尊。以偈问曰。

菩萨游何处　　何者是父母
住止于何处　　何等为眷属

尔时世尊。即以偈颂。报彼无所有菩萨言。

勇猛空游处　　般若母佛父
佛塔为住处　　诸菩萨眷属
游六波罗蜜　　菩提心父母
三昧为住处　　诸福为眷属

尔时无所有菩萨。从佛世尊闻此偈已欢喜随顺。复以偈颂问世尊曰。

善能说此言　　一切智无碍
随喜于此言　　复问人中上
以何为因缘　　用何方便智
触证于何法　　当觉知云何

尔时世尊以偈报彼无所有菩萨言。

勇猛菩提缘　　方便摄众生
证诸法空已　　智者觉菩提

尔时无所有菩萨闻此偈已欢喜随顺。以偈称赞。而复问曰。

善能说此言　　一切智无碍
随喜于此言　　复问人中上
何故不堕恶　　大炽可畏处
舍一切恶处　　速至于善处

尔时世尊。以偈报言。

不造一切罪　　是故舍恶处
恒常为法行　　是故至善处

尔时无所有菩萨闻此偈已随喜称赞。而复问曰。

善说此语言　　一切智无碍
随喜于此言　　复问人中上
云何彼多罪　　无智处造作
一切能速灭　　尽灭无遗余

尔时世尊。复以偈颂。报彼无所有菩萨言。

众生求解脱　　此等愿菩提
菩提不得故　　诸罪皆灭尽

尔时无所有菩萨。闻此偈已。随顺欢喜。复以偈颂。而复问曰。

善能说此言　　一切智无碍
随喜于此言　　复问人中上
云何诸爱着　　流转烦恼苦
成就菩提时　　皆尽无有余

尔时世尊。以偈报言。

常乐我净处　　颠倒取虚空
如实真觉已　　渴爱皆当尽
无我慢渴爱　　取等如虚空
不住于内外　　彼等无得处

尔时无所有菩萨随喜此偈。而复称赞。以偈问曰。

善能说此言　　一切智无碍
随喜于此言　　复问人中上
当作何业已　　彼种子云何
彼等多有财　　恒常无有尽
复能施一切　　舍施无悭吝
身肉财头等　　彼皆悉能舍

尔时世尊闻此问已。为无所有而为解释。复说偈言。

恒常于三宝　　供养不疲倦
若复断世间　　彼智者供养
所发菩提心　　为乐众生故
彼荷担菩提　　为他说受用
一切一切智　　为与众生说
是故彼有财　　一切时无尽
作如是业已　　种如是子已
一切所生处　　福饶多有财
若粗若细食　　饮已净如法
若得新衣服　　先他后自着
是故生生中　　一切具足胜
不加用功力　　而得无尽财
是故一切施　　舍施无悭吝
身肉及与头　　彼等无不施

尔时无所有菩萨闻此偈已随喜称叹。复以偈问。

善说此语言　　诸智具足体
随喜于此言　　复问人中上
云何离热恼　　身口及与意
云何有上色　　无垢最清净

尔时世尊复为敷演。而说偈言。

受斋戒无阙　　常说空无缺
知一切皆空　　忍诸打骂辱
身口及与意　　是故无热恼
当得最上色　　一切众生爱
略说一切善语中　　一切诸问解释中
彼等云何坚精进　　于一切处不违背
彼云何得有诸乘　　若在世间及出世

尔时世尊。以偈报言。

作事不怯弱　　分别心行中
故精进及智　　所生中常有

尔时无所有菩萨。复以偈颂。问世尊曰。

善说此语言　　诸智具足体
随喜于此言　　复问人中上
彼云何有智　　世间中决定
彼云何有力　　众生无能伏

尔时世尊。以偈报言。

常问诸佛法　　不诽谤诸法
求诸巧方便　　故彼有上智
五种味常施　　施众生无畏
是故彼有力　　众生无能伏

尔时无所有菩萨。以偈问曰。

善说此语言　　诸智具足体
随喜于此言　　复问人中上
彼云何胜色　　于世间最上
云何得长寿　　多百亿数岁

尔时世尊。以偈报言。

若闻虚实过　　不传向他说
常赞叹三宝　　名闻至十方
不恼诸众生　　不随喜杀者
是故得长寿　　多百亿数岁

尔时无所有菩萨。复以偈问于世尊曰。

善说此语言　　诸智具足体
随喜于此言　　复问人中上
云何得梵音　　迦陵频伽声
若有得闻者　　闻已得欢喜

尔时世尊。以偈报言。

说法时赞叹　　无复毁訾言
不破坏和合　　是故得上音
护四种口过　　常说利益言
自过能发露　　是故得上音
螺鼓等音声　　和合众伎乐
供养诸佛已　　是故得上音

尔时无所有菩萨。以偈问曰。

善说此语言　　诸智具足体
随喜于此言　　复问人中上
云何彼身腹　　而得于平正
所有诸眷属　　而得相随顺

尔时世尊。以偈报言。

毒药及非药　　不与不教他
应病施汤药　　是故腹平正
善友及怨仇　　平等于光明
于彼等心已　　是故腹平正
所有众生界　　无有数量者
爱念如自身　　是故腹平正
父母于一子　　常起怜愍意
于众生如是　　故得腹平正
菩萨及父母　　供养不疲倦
是故彼眷属　　常顺如自身
世尊诸长宿　　及有尊上者
若承事彼等　　调柔心谦下
是故彼眷属　　随顺如自身
彼无有分别　　一切平等心
以四摄摄他　　能摄多众生
是故彼眷属　　当得如自身
教行诸善利　　于不思众生
是故彼眷属　　随顺如自身
和合菩提心　　于不思众生
是故彼眷属　　随顺如自身
彼等无不舍　　于诸众生所
故彼眷属等　　随顺如自身
于诸众生等　　当共同一事
是故诸众生　　常共为眷属
己所有爱物　　能以施于他
不念失分别　　是故多眷属

尔时无所有。复以偈颂。问世尊曰。

善说此语言　　诸智具足体
随喜于此言　　复问人中上
云何彼念净　　当有趣无边
云何彼乐法　　亦不离正法

尔时世尊。以偈报曰。

乐法者为说　　失法者令念
不恼于众生　　故彼正念行

尔时无所有菩萨。复以偈问于世尊曰。

善说此语言　　诸智具足体
随喜于此言　　复问人中上
云何闻法已　　常无有疑惑
若得五通已　　云何当不失

尔时世尊。以偈报言。

令众生无惑　　最上佛法中
彼等闻无疑　　当得不失通

尔时无所有菩萨。复以偈颂。问世尊曰。

善说此语言　　诸智具足体
随喜于此言　　复问人中上
云何诸菩萨　　常在诸佛前
贪嗔一切种　　亦不能降伏
云何生烦恼　　依何而对治
复能有惭愧　　生已能寂静

尔时世尊。以偈报言。

恒常念诸佛　　亦无有所念
不得于众生　　彼等言菩提
是故名菩萨　　恒常在佛前
亦不坏烦恼　　亦不离诸佛
犹如智慧人　　仰观上虚空
于中无身心　　彼无有别处
何时彼智人　　观看上虚空
彼时无余念　　若身若心中
如是护菩提　　彼于诸佛所
不动身心等　　亦不远诸佛
无物妄分别　　发起欲等患
无物不分别　　是故不可破
有念现前生　　无念故无障
舍已无实故　　觉已此等舍

尔时无所有菩萨复以偈颂。问世尊曰。

善说此语言　　诸智具足体
随喜于此言　　复问人中上
何缘当化生　　菩萨常有乐
诸佛说法时　　生诸莲花中

尔时世尊。以偈报言。

所有诸功德　　生死中有乐
众生于中生　　教诸佛法中
所有波罗蜜　　于中一切教
世间及出世　　令觉一切法
一切诸法相　　无相无持者
诸法如是住　　于中教众生
于空及无相　　无生中亦然
世间无行处　　于中教众生
是故彼化生　　菩萨常有乐
诸佛说法时　　生诸莲花中
如是修功德　　菩萨不毁者
彼等不为难　　诸乐不思议
修是功德已　　无能毁菩萨
诸法中巧智　　彼无所不知
于诸法自在　　决定见无疑
为于众生说　　摄取众生故

尔时无所有菩萨闻此偈已。随喜此言称叹世尊。以偈问曰。

善说此语言　　诸智具足体
随喜于此言　　复问人中上
何缘妇人见　　变身为丈夫
端正人喜见　　众生皆爱乐

尔时世尊。以偈报言。

所有妇人念　　妇人攀缘处
妇人歌咏声　　于彼不共住
皆不喜见闻　　不触如毒器
远离如毒蛇　　常恐怖妇人
不触于诸女　　不劝受女身
教转女身故　　彼见成男身
如是行行已　　正住于此行
是故妇人见　　即变身为男

尔时无所有菩萨闻说此已。随喜此言复以偈问。

善说此语言　　诸智具足体
随喜于此言　　复问人中上
何缘众生见　　能发菩提心
而得不退转　　乃至菩提座

尔时世尊。以偈报言。

不说于小处　　唯说胜菩提
是故众生见　　即发菩提心
若少分所有　　想行中众苦
如实无有处　　为诸众生说

尔时无所有。复以偈颂。问世尊曰。

善说此语言　　诸智具足体
随喜于此言　　复问人中上
何缘见病者　　于此发慈心

尔时世尊。复以偈报。

观身是虚妄　　于中无所著
此是世间药　　是故脱众患
由此病者见　　须臾得除差
于彼起慈心　　是故除诸患

尔时无所有菩萨。复问世尊。而说偈言。

善说此语言　　诸智具足体
随喜于此言　　复问人中上
何缘众生见　　所有诸饥渴
皆悉能除愈　　饱满身充悦

尔时世尊。以偈报曰。

常施多饮食　　复为说上法
是故众生见　　饥虚自然灭

尔时无所有菩萨。复问世尊。以偈颂曰。

善说此语言　　诸智具足体
随喜于此言　　复问人中上
何缘能离着　　断灭及常等
彼于中边中　　亦复无依住

尔时世尊。以偈报言。

不攀缘分别　　超越世语言
知诸法平等　　彼得无染着

尔时无所有菩萨。复以偈颂。问世尊曰。

善说此语言　　诸智具足体
随喜于此言　　复问人中上
何缘见恶行　　能缚此世间
舍一切诸趣　　能净业思报

尔时世尊。以偈报曰。

当近善知识　　若发菩提心
是故离恶行　　当净于佛智

尔时无所有菩萨。复以偈赞。问世尊曰。

善说此语言　　诸智具足体
随喜于此言　　复问人中上
何缘想行智　　一切皆无有
真实空法中　　彼当得无疑
何缘得辩才　　能分别诸句
知于众生行　　如是为说法
云何四轮中　　常得于彼住
彼不堕八难　　当得此闲处
当取何头陀　　当行何苦行
彼无有恶悔　　又复无烦恼

尔时世尊。以偈报曰。

众生着想行　　说如阳焰义
觉空无我已　　当解诸辩才
觉实最胜义　　彼当离八难
当满四种轮　　菩萨善巧智
抖擞诸有得　　不得上苦行
知自我空已　　无复有疑悔
诸法如虚空　　知已不着世
觉颠倒义已　　当成佛菩提

尔时无所有菩萨。随喜此言。复问世尊。以偈颂曰。

善说此语言　　诸智具足体
随喜于此言　　复问人中上
闻已到闲处　　当无所可住
云何发菩提　　而名为最上

尔时世尊。复为解释。而说偈言。

如是闻已发　　发已而不住
彼上胜众生　　当行胜菩提
若行如是行　　彼无处可住
当速觉菩提　　如人上射箭
此是三行说　　若当觉如实
如本性寂静　　彼不行菩提
若有为声中　　所说于世间
一切声无故　　当知不为实
无实中无发　　行亦不可得
若能如是知　　彼行菩提行
无行以行取　　亦不浅开敷
无所觉知已　　彼行不可得

尔时无所有菩萨。以偈问曰。

善说此语言　　诸智具足体
随喜于此言　　复问人中上
何缘舍诸身　　当无一切苦
平等到诸界　　当舍寿命行
若复右胁卧　　若结加趺坐
或复起立住　　或复当合掌
说甚深法时　　般若波罗蜜
一切诸佛法　　不住寂诸法
或见成佛时　　或赞叹诸法
所有说诸法　　定意于彼听
当舍故身体　　后生新身体
从家至于家　　生发菩提心
不迷调伏念　　一念正住定
云何当舍命　　当复现神通
为我解此问　　无边智聚者
于中略当知　　如调伏所说
所有诸功德　　无量不思议
一切胜具足　　彼等当成就
教师为我说　　如有实如相
若闻是功德　　一切当供养
当护十善已　　无疑于空法
具四种梵行　　一切皆成就
不得于六根　　及一切三界
一切得自在　　所闻不生疑
所有有为法　　当知皆如影
应当如是知　　其影无有为
无有为无影　　无说无分别
无思无言说　　无悭无有施
无为无影中　　无说无分别
无思无言中　　无持戒破戒
无为无影中　　无说无分别
无思无言中　　无诤无忍者
无为无影中　　无说无分别
无思无言中　　无懈无精进
无为无影中　　无说无分别
无思无言中　　无乱无禅定
无为无影中　　无说无分别
无思无言中　　无愚无智慧
于时无影已　　更无有所见
彼无所见已　　故言为无影
亦非无有眼　　其眼净无垢
彼中无有物　　无物盲不见
清净当无物　　无名无清净
如是净眼者　　清净无所见
所有影无有　　无有亦无有
其空于空中　　于诸烦恼等
现无当亦无　　若男若女二
今无当亦无　　此等如虚空
无思无分别　　若知如此者
彼无有所著　　离诸身有住
当求诸佛法　　如虚空无边
彼无所可住　　无住无攀缘
随意去而去　　如是摩诃萨
当觉此方便　　不着于三界
当行菩提行　　心及与身口
常行为众生　　不知体空虚
犹如压油轮　　彼等见行时
不得于边际　　令住不动法
无所有住处　　数数见众生
受诸苦恼时　　于彼起悲心
当行菩提行　　为诸众生说
如实真如相　　汝等离有为
应觉于真实　　颠倒无智故
无牢起牢思　　无牢身体中
愚痴等味着　　此身常日别
以饮食买赎　　彼不为自他
虚妄受疲倦　　常与受乐时
亦无念恩德　　无恩念羸弱
宜应速舍去　　生死中受苦
处所无有边　　今亦不可得
当亦不可得　　生死中多饮
处所无有边　　今亦不可得
当亦不可得　　生死受戏乐
处所无有边　　今亦不可得
当亦不可得　　生死多受喜
处所无有边　　今亦不可得
当亦不可得　　承事此身已
处所无有边　　今亦不可得
当亦不可得　　生死流转中
处所无有边　　今亦不可得
当亦不可得　　生死中多睡
处所无有边　　今亦不可得
当亦不可得　　令此身受乐
处所无有边　　今亦不可得
当亦不可得　　令此身受苦
处所无有边　　今亦不可得
当亦不可得　　养育于此身
处所无有边　　今亦不可得
当亦不可得　　此身起我所
处所无有边　　今亦不可得
当亦不可得　　爱欲等流转
处所无有边　　今亦不可得
当亦不可得　　如无实无物
颠倒常欺诳　　痴惑诸有为
如是诳痴世　　犹如痴小儿
为他所欺诳　　如是愚无智
以虚事所诳　　无实诳愚蒙
不知无实故　　当受虚妄苦
痴意起毒想　　自然于自身
自然自合苦　　犹如恶行故
后自受形首　　心思已出言
身作非善事　　其思无所有
言说亦无事　　其声无过去
过去亦复无　　过去我何说
亦无有实相　　若有如是知
身心如是触　　彼即戒行具
不生诸恶道　　此等四种偈
旧作十亿数　　往昔别生中
求胜菩提故　　我闻此等偈
未曾堕恶道　　当逢事诸佛
无量人中雄　　我过去次第
值遇燃灯佛　　彼时触如是
于后我得记　　我为众生说
于后住佛智　　我无所可取
愚痴不受教　　呜呼众生钝
盲冥痴无智　　能尽苦因缘
授之不肯欲　　无智不肯取
乐小法众生　　不取于大法
若得世间乐　　及解脱世间
常生世间眼　　授彼而不取
得闻于此偈　　若如是住已
于世无分别　　我于世间中
寂静无所著　　当脱一切苦
而得不动乐

尔时众中。有不调伏怨仇害人者。在彼众中从坐而起。偏袒右边整衣服已。作如是念。当以何事供养世尊。其世尊者。具足法身。不可少物而用供养。如是大德具足法身。然我今者。于世间中先有暗障。今见世尊。及无所有菩萨所问。世尊解释得闻法要。我已得于一切法中无有障碍。已灭黑暗照曜世间。我今自见已生天眼已得五通。我今已得脱诸苦恼。我见自身所著衣服皆有血污。我于今者。若以此衣覆世尊上。唯恐不任如来所受。愿佛威神令我更得胜物奉施。供养世尊当用奉事。如是最胜大德法身。如此众生具足难有。是恶心难调怨仇害人者。起如是愿。欲信入佛如来大德神通。念时彼左手中。自然而有一箧天花。柔软润泽过于诸天。众香自烧于右手中。上衣下衣自然而生。欢喜踊跃遍满其身。更于诸佛大德神通更求信入。彼时即见十方无量世界诸佛皆放光明。尔时彼复作如是念。呜呼诸佛不可思议。大德神通不可称量无有等等。愿诸众生信佛大德。自身触已皆得行愿。即以上衣及以下衣而覆佛上。以彼天花如是再三散于佛上。于虚空中茎上叶下而成花盖。然彼复生第二花箧。亦生第二上衣下衣。彼复欢喜踊跃无量遍满其身。即作是念。若佛听我以此花散此无量佛。及以此等上衣下衣覆诸佛上。愿我生信。诸佛世尊愿勿令我当有悔意而不成施。则闻空中如是声言。汝善男子。汝应普散此诸如来。善男子。一切诸佛同一法身。诸佛世尊于诸法中。于诸物中无嫉妒意。善男子。诸佛世尊受用果报。于诸物中无染着故。彼作是念。今者世尊已听许我。即以诸花及上下衣。遥散无量诸佛世尊。见彼花衣于诸佛上。在虚空中作盖而住。及见彼衣在诸佛前。即生爱乐欢喜踊跃。四支投地礼世尊足。舐世尊足而为顶礼。彼复见身顶礼诸佛。及释迦牟尼佛。时彼诸世尊。及释迦牟尼佛。皆以右手摩其头言。起善男子。汝今已生无量福聚。彼则起已。唯见释迦牟尼如来。彼则问言。世尊。彼等无量诸佛世尊。今何所在我不复见。佛言。善男子。此是诸佛大德法身。具足无所得故。汝今应信。彼作是念。呜呼诸佛不可思议。有如是色见大法体。顶礼佛足右绕三匝。在一面住合掌向佛。白言世尊。我是恶心难调怨仇杀人害者。唯然世尊。如我先作令此众知。世尊。我为此众生等故如是说。此等闻已。当起厌离如是等恶。如先所有毒害严炽。若诸众生。有见我时恐怖驰走。世尊。我于今朝。取合死者十丈夫杀。啮坏彼项即饮彼血。世尊。我时以人血醉。恶心更增更求害人。然我求时在王舍城。渐渐游行至东北分。于时我见王舍城中。有多人众游行在路。我则背面在远而住。恐彼见我生怖回还。世尊。时彼人众出王舍城。皆共往诣毗富罗山。到已上山。我时复见多有俱致那由他百千诸天遍满不得边际。世尊。我于彼时不见有一能于世尊功德光明。众相诸色形貌长短。若宽广等能有胜者。世尊。我自见身最为卑贱。我于尔时即于自身生秽恶想。生轻弱想不如物想。我于尔时毁辱自身。我今无利我今恶活。我于如是多人众中。最为下贱最为秽恶。最为不如最为严炽。世尊。我于尔时厌恶自身如是羞愧。若此大地容受我者即便入中。唯然世尊。我于尔时则闻空中如是声言。汝善男子。但信诸佛大德法身。汝当得离此下类身。我于尔时如是思惟。正念根中念于诸佛大德法身。如是念时复闻虚空如是声言。善男子。汝当莫瞬谛观世尊。汝观察时即当得入诸佛体中。当信当得。世尊。我于彼时合掌不瞬瞻仰世尊。即见世尊诸毛孔中出大莲花。众宝所成有无量色。金色无边色。诸莲花等大如车轮从身中出。彼花台中皆有诸佛。如释迦如来诸相具足。皆于中坐遍满虚空。无有众生能障碍者。于日光明亦无能障。世尊。我于彼时即生最胜欢喜踊跃。此是诸佛神通之力。我于彼时生清净已见佛世尊。如是观时即见所有诸世界中无佛出处。即住彼间而为说法摄诸菩萨。无著无作。无有热恼。空无所有。无言无说。无有所住。于彼时中多有俱致那由他等百千众生发菩提心。离颠倒法信无言空。于多亿劫住菩提中。我如是知。亦不知昼亦不知夜。不知半月一月年节。我如是知。于彼时中。我闻般若波罗蜜法。无染着处。无言无说。我于彼时闻如是法。所有法相无有染着。无有言说。闻是法已不见自身。无知无得。亦无处所。当于彼时有如来像出现我前。于彼时间即自见身及见诸佛。还复来入于世尊身。不见世尊身。不见世尊身有增减。不见世尊住处有暗。佛告彼言。汝善男子。此是彼等诸佛如来大神通力。彼难调者而白佛言。唯然世尊。我今于佛大神通力更无有疑。我无疑故见于无量诸菩萨等。身皆金色有三十二大人之相。持诸音乐种种香花甚可悦乐。礼拜世尊奉献供养。以彼香花散佛上已闻无所有所问法已。欢喜踊跃遍满其身。即自称叹欣庆而去。世尊。我于彼时作如是念。此是诸佛神通之力。无有众生得边际者。我于彼时还入思惟诸佛神通。思求此时见此听众比丘比丘尼。优婆塞优婆夷。天龙夜叉乾闼婆阿修罗紧那罗摩睺罗伽等一切大众。而说偈言。

无比知寂已　　处所无染着
当脱一切苦　　而得不动乐
