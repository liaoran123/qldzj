
如是我闻。一时佛在毗耶离国大树林中草茅精舍。与大比丘五百人俱皆阿罗汉。复有菩萨八千人俱皆是大德。有大威力有大神通。悉皆受持诸陀罗尼。得无碍辩得诸禅定。得无生忍具足五通。所言真实无有虚妄离诸誉毁。于己眷属及以利养悉不染着。不求报故为人说法得深法忍能度彼岸。具足无畏已过魔事无有业结。于诸法性无有疑滞。无量百千那由他劫修行成就。恒以悦色慰喻行者终无嚬蹙。善巧辞句心不变改辩说无穷。亦皆成就平等忍法。能于大众说法无畏。说一法句过百千亿那由他劫。得巧方便无尽智慧。知诸三世犹如幻化。亦如阳焰如水中月。如梦如星如空谷响。知诸法性空无相愿心常寂灭。住真如法离诸取舍。既得无量智巧方便。亦知众心所行智巧方便之事。随所化处悉皆能为演说诸法。于众生心无有损害离诸爱染。无复烦恼具足忍行。于诸法性皆悉了知。已得成于诸佛刹土庄严之事。恒常成就念佛三昧。亦能成就劝请佛智。能断种种烦恼诸使。于诸三昧三摩钵帝游戏其中。亦悉能得智巧方便。其名曰文殊师利童子菩萨摩诃萨。观世音菩萨。大势至菩萨。难有菩萨。香象菩萨。不舍担菩萨。日藏菩萨。陀罗尼菩萨。放香光菩萨。雷音菩萨。分别金光明决定王菩萨。那罗延菩萨。宝才菩萨。宝印手菩萨。虚空藏菩萨。喜王菩萨。喜见菩萨。度众生菩萨。常精进菩萨。常喜根菩萨。破恶道菩萨。金刚游步菩萨。三界游步菩萨。行不动菩萨。不空见菩萨。功德藏菩萨。莲华德菩萨。如香象菩萨。得深智辩菩萨。大辩菩萨。法上生菩萨。诸法无疑德菩萨。师子游步菩萨。散诸恐怖菩萨。蔽塞诸障菩萨。师子吼音菩萨。非不言菩萨。辩聚菩萨。弥勒菩萨摩诃萨等。而为上首。复有如是百千菩萨摩诃萨俱。

尔时世尊。在毗耶离大树林中草茅精舍。时诸国王大臣百官。大富长者婆罗门等。居士人民远来商客。皆悉尊重恭敬奉侍。尔时彼城有离车。名毗摩罗诘。其家巨富资财无量。仓库丰盈不可称数。四足二足诸畜生等悉皆充溢。其人有妻名曰无垢。可喜端正形貌姝美女相具足。然彼妇人于时怀妊满足九月。便生一女姿容端正。身体圆足观者无厌。其女生时有大光明。照其家内处处充满。如是生时大地震动。其家门外所有树木。并出酥油自然流溢。毗耶离城一切大鼓及诸小鼓。种种音乐不作自鸣。上彻虚空天雨众华。于其宅内四角各有伏藏自开。微密杂宝皆悉出现。其女当生不曾啼哭。即便举手合十指掌。而说偈言。

由昔不造诸恶业　　今得如是清净身
若当造作恶业者　　不生在此大豪贵
故由昔断诸恶行　　好施调顺不放逸
恭敬严重所尊故　　方得生此贤善家
我念往昔迦葉佛　　乞食来入毗耶离
我在楼上见彼尊　　如是见已心清净
我心既得清净已　　供养尊重彼如来
尔时现在无香华　　涂香末香饮食等
遂即闻于空中声　　佛于世间不求报
慈愍一切诸众生　　是故游行来乞食
汝欲供养彼尊者　　当发无上菩提心
比于三界设供养　　不如信发道心者
我闻如是空声已　　复见诸佛微妙相
遂发不动菩提心　　从于楼上坠身下
住空高一多罗树　　复见十方一切佛
犹如杂宝须弥山　　迦葉佛身亦复尔
是时诸佛神力故　　曼陀罗花满我手
我时散于迦葉上　　即成清净妙花盖
所见十方诸佛者　　微妙相好庄严身
我见曼陀罗华盖　　亦复同如迦葉上
我时空中说是语　　愿作两足最胜尊
修行乃至尘数劫　　不获菩提誓不退
天龙乃至非人等　　八部其数有二千
闻我如是师子吼　　亦发无上菩提意
我舍三十三天已　　还来生于阎浮提
恒常不失贤善行　　故劝汝等修福业
我在三十三天时　　供养释迦牟尼佛
今生不为五欲故　　唯还供养此如来
我念宿世诸业报　　凡经八十九处生
所受福德皆如今　　智者宜应供养佛

尔时彼女。说此偈已默然而住。其女往昔造诸善根业因缘故。其身自然着诸天服妙宝衣裳。于其身上出妙光明胜于月照。犹如金色耀其家内。然其父母见彼光故。即为立名称为月上。

尔时月上生未几时。其身忽然如八岁大。彼女行住坐立之所。其地皆悉光明晃耀。身诸毛孔出栴檀香。口气香如优钵罗花。毗耶离城所有刹利王公子弟。及诸大臣居士长者婆罗门等。及余大家豪姓种族所有童子。遥闻彼女月上名声端正可喜世无双比。闻是事已。彼等悉皆欲火炽然。心怀热恼遍满身体。一一皆作如是思惟。愿得彼女月上为妇。尔时一切诸童子等作是念已。皆悉往至毗摩罗诘离车之家。通传意趣进止参承。各各皆许无量珍宝。驼驴象马诸财物等。或有共彼离车相见。口胁吓云我当抑夺。或有呵喝作如是言。汝今若不与我女者。我必劫汝床褥卧具。财物衣裳身诸璎珞。一切服饰悉皆将去。或言打者或言缚者。将如是等恐怖之事而以告之。

尔时离车毗摩罗诘心生恐怖。举身毛竖忧愁不乐。作如是念。彼等或有以其势力将欲抑夺我女月上而将去者。或有欲来夺我命者。然彼离车。失其本念烦冤懊恼。嚬眉皱颊眼目不瞬而向其女。遂即举声啼呼涕泣泪下如雨。尔时月上。见父如是忧愁啼哭而问之言。父于今者何故懊恼啼哭如此。

尔时离车毗摩罗诘告其女言。汝于今日可不知乎。为汝身故城内一切所有人民。悉皆共我身为恶结。是故各各欲来争汝。我今将恐被其势力劫汝将去。损我身命及诸财宝并皆丧失。

尔时月上。即以偈颂报其父言。

假使阎浮大地内　　所有一切诸众生
悉各力如那罗延　　人人手执利刀仗
尽其身力趁逐我　　彼终不能害得我
慈心毒仗所不害　　水火亦复不漂然
不畏死尸诸鬼便　　及以咒咀言说者
慈心决定无嗔恨　　慈心毕竟不畏他
我今起此慈心念　　护世犹如护身已
现亦不与他人苦　　是故谁当能害我
厌欲自无有欲想　　成慈亦无恚怒痴
我无欲嗔及痴患　　是故无能害我者
我观一切诸众生　　皆悉犹如父母想
世间但有此慈者　　他人决定不能欺
假使虚空没于地　　及以须弥入芥子
四大海水处牛迹　　亦复无能降我身

尔时月上。说此偈已白父母言。尊者父母。若必定有如此事者。愿于此处毗耶离城四衢道头振其铃铎。号令城内一切人民作如是言。从今七日我女月上定当出外。自求婚嫁选择夫主。汝等一切诸男子等未婚娶者。应当各各好自严饰衣服璎珞。亦须扫除城内街巷。布散香华烧香末香及华鬘等悉各备办。竖立宝幢张悬幡盖。如是种种好自庄严。以如是等诸种法用。咨请父母令作是事。尔时父母闻女语已。即取其言。从家而出依女所说。即便振铃遍告城内一切人民作如是言。我女月上。从今日后至于七日。当从家出自求婚嫁选择夫主。汝等应当各自怒力庄严衣服扫治街巷。布散香华烧香末香悉各备办。竖立宝幢及诸幡盖。如是种种好自严饰。

尔时城内一切人民。闻此语已心生踊跃。各各自于当家门庭及以街巷。严饰壮丽过上所陈。

尔时城内刹利大臣。及婆罗门居士长者乃至工巧。所有童男皆悉沐发澡浴身体涂治妙香。各各争竞严饰衣服及诸璎珞。作如是已。方始复告左右眷属。作如是言。汝等心意不得倾动莫生余念。其女月上。若不来向于我边者。汝等必须强力助我而夺取之。尔时月上至后六日。是月十五圆满之时受八关斋。其夜明静在于楼上往来经行。佛神力故于其右手忽然有一莲华自出。黄金为茎白银为叶。琉璃为蕊马瑙为台。其花合有一百千叶。光明晔晔妙丽精华。华内有一如来形像。结加趺坐身如金色自然显现。威光赫奕明照彼楼。具三十二丈夫之相。八十种好庄严其身。彼如来像所出光明。亦复遍照月上家内。尔时月上于自右手忽见华已。瞻仰睹彼如来形像。欢喜踊跃遍满其体不能自胜。即便以偈问彼所化如来形像。作如是言。

不审仁者为天龙　　为紧那罗夜叉等
为是鬼神阿修罗　　唯愿德聚为我说
尊者此身不思议　　犹如金色日天等
或复变化黄色身　　忽似颇黎红缥色
我于身心无有想　　见尊功德大欢喜
仁者今为谁所使　　未审又从何方来
不知来意为何缘　　来已还欲至何所
尊严显赫如火聚　　功德巍巍似须弥

尔时彼化如来形像。复以偈报月上女言。

我今非天亦非龙　　又非夜叉乾闼婆
师子释种佛世尊　　今遣我来至儞所
故非天龙及夜叉　　非人亦非紧那罗
非须轮等八部众　　我真释种佛使者

尔时月上复以偈颂。白彼所化如来形像。作如是言。

仁今所言佛世尊　　彼形色体何所似
愿为我说彼形相　　我得闻已如是思
又自言我佛法使　　而不为我说佛相
我观仁威及神力　　世间无比即如佛

尔时彼化如来形像复以偈。答月上女言。

彼尊形体真金色　　具三十二大人相
能为众生作福田　　是故其名号为佛
自能觉知一切法　　又复了别众生心
若上若中若下者　　是故其名号为佛
于世间事悉知解　　及以了知一切法
知诸法已达彼岸　　是故其名号为佛
于诸一切众生心　　自心一一能知见
而于众生及与心　　二处俱亦不染着
彼因行施得作佛　　及能常持清净戒
又复忍辱及精进　　禅定智慧等成佛
于世事无不知者　　所谓一切诸技艺
常怀慈悲喜舍心　　是故其名号为佛
降伏一切诸魔等　　名闻震动千万界
自能觉悟无上道　　是故其名号为佛
彼昔恒常能轮转　　一切诸法无上轮
光明普照千万刹　　常说苦空及无我
诸佛刹土有千数　　百数亿数那由他
广大舌根能遍覆　　是故其名号为佛
诸佛刹土有千数　　其数又如恒河沙
彼出大声悉遍满　　是故其名号为佛
诸佛刹土千亿数　　彼尊以手能执持
一住不动千万劫　　是故其名号为佛
诸佛刹土千亿数　　其刹所有诸须弥
彼尊一毛系缚已　　能持行至数亿刹
闻往诸佛上妙句　　于法自在度彼岸
自觉证已能度众　　是故其名号为佛
自在十力皆具足　　又能成就四无畏
于诸佛法无有疑　　是故其名号为佛
佛无能作灌顶者　　五眼成就悉具足
五根五力等圆备　　七觉分道无染着
善持禁戒善共住　　寂定调伏最无比
无谄无曲心调顺　　是故其名号为佛
佛者恒入诸禅定　　心无暂乱亦无畏
利益众生说知时　　是故其名号为佛
一切功德悉具足　　为诸众生等供养
具一切智见诸法　　是故其名号为佛
我若经由一劫说　　或经百数千万劫
何故其名号佛者　　说不可尽故名佛

尔时月上。闻此偈已欢喜踊跃遍满其体不能自胜。心生渴仰欲见如来。复以偈颂白彼化像。作如是言。

尊者如是说功德　　我今欲见可得不
智者若闻如此法　　决应不乐在家住
我今若不见佛者　　必定不饮不食啖
亦复不乐着睡眠　　及以不坐本床铺
我见尊者已欢喜　　复闻彼德获净意
若对见彼佛体相　　当更发大欢喜心
佛大丈夫世难闻　　经由劫数百千亿
我已闻斯漏尽名　　彼尊今在何方所
所化如来即报言　　法王今在大林内
其有徒众数百千　　清净离垢悉勇猛
一一能负三千界　　手擎经劫不疲劳
得定智慧辞无碍　　具获多闻如大海
神通能至数亿刹　　一顷遍礼彼诸佛
供养千万诸佛已　　于一时顷还复来
无有我想及佛想　　无有刹想及法想
一切诸想悉无染　　于诸众生作利益
汝若欲见彼世尊　　及大菩萨声闻众
听于微妙诸佛法　　速往彼大导师边

尔时月上。执彼莲华及以化佛。从楼阁上下来。往至父母之边。到已说偈白其父母。作如是言。

父母观我所执华　　微妙茎秆金刚色
又观无上华中者　　诸相庄严如山王
如是微妙最胜尊　　何人当可不供养
我今见于遍家内　　金色光曜母应知
其身不可遍度量　　须臾变成种种色
赤白黄紫及颇黎　　我等今须设供养
大圣瞿昙在大林　　速执华香及末香
父母同往设供养　　应获无量诸功德
父母闻已唱善哉　　月上此言大利益
遂办种种诸香等　　宝幢幡盖及花鬘
月上父母及亲眷　　悉着微妙上衣服
无价珍宝及音声　　种种庄严悉充备
既严备已从家出　　欲往大林世尊边

尔时月上所期之日。六日已过至第七日。时有无量千数大众。集会俱来看彼月上。于时众内或有诸人以欲恼心而来会者。或有因看毗耶离城。观其城上所有庄严。却敌楼橹雀堕寮窗勾栏藻棁诸雕饰事。而来会者。时有无量男夫妇女。因涉彼城而看月上。尔时月上仍执彼华。其女父母及其眷属。赍诸花鬘涂香末香种种烧香上妙衣服。宝幢幡盖种种音声。左右侍从周匝围绕。从家而出在于街巷。

尔时月上诸眷属等出至街巷。如是行时无量无边千数人众。见彼月上在于街巷进止行时。即诣其所而口悉各唱如是言。此是我妻此是我妻。尔时毗耶离大城之内。或有诸人一时走来。出声大叫向月上女。是时彼女见其大众速疾来故。遂即飞腾在于虚空高一多罗。仍执彼华在空而住。以偈白彼诸大众言。

汝等观我此妙身　　犹如真金带火色
非因昔发欲心故　　能得如是微妙身
弃舍淫欲如火坑　　及诸世事不染着
能行苦行调六根　　及行清净诸梵行
见他妻妾不贪欲　　皆生姊妹及母想
如是当生可喜身　　众人乐见无厌足
我身毛孔出妙香　　汝岂不闻满此城
此非欲心所熏得　　皆由布施调伏果
我今本无淫欲心　　汝于无欲莫生欲
今此尊像证明我　　如我实语无有虚
汝等昔或作我父　　我或于汝昔为母
互作父母及兄弟　　云何于此生欲心
我或往昔杀汝等　　汝等或复杀我来
各作怨仇互相杀　　云何于此生欲想
非因有欲得端正　　有欲定当生不善
有欲心者无解脱　　是故今须舍欲心
若堕地狱及饿鬼　　及以畜生种类中
鸠槃夜叉阿修罗　　卑舍遮等皆因欲
眼瞎无舌跛与聋　　身体形容悉丑陋
一切种种诸过恶　　皆由往业多欲心
若于来世作轮王　　帝释三十三天主
大梵自在诸天等　　皆由广行净梵行
生盲喑哑失本性　　猪狗马驴及骆驼
象牛虎蝇蚊虻等　　皆由多欲获此报
生大地主喜乐家　　豪富长者及居士
如此皆因行梵行　　现得欢喜常受乐
负重煮炙烟熏鼻　　枷锁杻械挝辱身
斩截刖劓及挑眼　　为人仆使皆因欲
欲作缘觉及罗汉　　众相庄严诸佛身
自觉觉他广利益　　皆由舍离有欲想
行欲非唯一种患　　多诸过恶无利益
速望解脱诸欲者　　共我往诣如来边
更无归依能拔罪　　唯有诸佛天人尊
汝等速往彼尊边　　无量劫数佛难睹

尔时月上说此偈句语诸人已。是时大地皆悉震动。于虚空内而有无量诸天子等。扬声大叫舞弄身衣。咏歌啸调无量无数。雨诸天华百数千数。作诸音乐不可具宣。

尔时大众见闻是已。遂生厌离诸欲等想。生希有想未曾有想。当于尔时。举身毛竖更无欲恼。无嗔无恚无贪无痴。无怒无妒无嫉无诤。无复烦恼无有诸使。皆以欢悦润泽其身。各各互生父母兄弟姊妹诸亲尊长等想。既舍一切诸烦恼讫。各各头面礼月上女。

尔时大众所执香华末香涂香。华鬘衣服诸璎珞等。悉将散掷向于月上。既散掷已。佛神力故。其物在彼化如来上成一伞盖。广半由旬。

尔时月上还从空下去地四指。足步虚空经行来往。须臾即出毗耶离城。欲向释迦如来之所。尔时月上安足之处地皆震动。而彼大众其数八万四千人俱。随从月上次第而去。

尔时长老舍利弗共五百比丘。于晨朝时整衣持钵。为乞食故便来向于毗耶离城。时彼声闻诸徒众等。遥见月上与其大众前后围绕相向而来。时舍利弗。遂白长老摩诃迦葉。作如是言。长老迦葉。彼所来者是月上女欲向佛边。我等且可逆问彼女。随意义趣验试其女得忍已不。

尔时长老舍利弗等五百比丘。前行既至月上女边。到已告言。汝于今者欲何所去。其月上女即报长老舍利弗言。尊舍利弗。今既问我作如是言。汝今欲向何所去者。我今亦如舍利弗去如是去耳。

尔时舍利弗复报月上作如是言。我今欲入毗耶离城。汝于今者乃从彼出。云何报言。我今亦如舍利弗去作如是去。

尔时月上复报长老舍利弗言。然舍利弗举足下足凡依何处。舍利弗言。我今举足及以下足并依虚空。其女复报舍利弗言。我亦如是举足安足悉依虚空。而虚空界不作分别。是故我言。亦如尊者舍利弗去如是去耳。尊舍利弗此事且然。今舍利弗行何行也。舍利弗言。我向涅槃如是行也。其女复白舍利弗言。尊舍利弗。一切诸法岂不向于涅槃行也。我于今者亦向彼行。

尔时长老舍利弗复问月上作如是言。若一切法向涅槃者。汝今云何而不灭度。其女报言。尊舍利弗。若向涅槃即不灭度。何以故。其涅槃行不生灭故。涅槃行者不可得见。体无分别无可灭者。以是义故。行涅槃者即是涅槃。尔时舍利弗复问月上作如是言。汝于今者行何乘也。为行声闻乘为行辟支佛乘。为行大乘。尔时月上报舍利弗作如是言。尊舍利弗。今既问我行何乘者。我今还问尊舍利弗。唯愿如是随意答我。如舍利弗所证法者。为行声闻乘。为行辟支佛乘。为行大乘。

尔时舍利弗复报彼女作如是言。非也月上。所以者何。然彼法者。无可分别亦无言说。非别非一亦非众多。

尔时月上报彼尊者舍利弗言。是故不应分别诸法。一相异相无别异相。于诸相中无有可住。故涅槃者实无可灭。

尔时长老舍利弗复告月上作如是言。希有希有。汝今乃能如此辩才无有滞碍。是故汝昔曾更奉侍几许佛来。尔时月上报舍利弗作如是言。尊舍利弗。今问于我汝昔曾更奉侍几许诸佛来者。犹如实际与法界也。

时舍利弗复问女言。所言实际及与法界有几许也。女复答言。如无明有及以爱等无有异也。

时舍利弗复问女言。无明有爱复有几许。其女报言。如众生界无有异也。时舍利弗复问女言。众生界者复有几许。其女报言。如彼过去未来现在诸佛境界。舍利弗言。若如此者汝说何事是何解释。其女报言。依尊者问我还依答。

时舍利弗复问女言。我问何义。其女答言。问文字也。舍利弗言。彼文字灭无有足迹。其女答言。尊舍利弗。如是灭相一切法中。如有问者如有答者。二俱灭相不可得也。
