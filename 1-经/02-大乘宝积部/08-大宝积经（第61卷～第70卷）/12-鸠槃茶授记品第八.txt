
尔时，复有诸鸠槃茶一亿八千万，见诸阿修罗、伽楼罗、龙女、龙王等，供养如来闻授记已，称其心意，踊跃欣喜，生希有心，得未曾有。如来世尊功德智慧微妙殊胜，得如是等希有供养不怪不喜，以佛智慧于诸智慧最尊胜故，譬如大海不增不减。何以故？以深广故。如是世尊，得胜供养心无增减，亦复如是。何以故？于一切法无所疑故。
尔时，一亿八千万鸠槃茶等为供养故，化作一亿八千万盖，皆是七宝之所成就，金线、宝盖，银线、宝盖，毗琉璃线、众宝之盖，玻瓈珠线、众宝之盖，赤真珠线、众宝之盖，码碯珠线、众宝之盖，砗磲珠线、众宝之盖。彼诸鸠槃茶于众宝盖悬宝流苏，有种种色，金线宝盖、银线流苏，银线宝盖、金线流苏，毗琉璃盖、玻瓈流苏，玻瓈宝盖、毗琉璃线以为流苏，赤真珠盖、砗磲流苏，砗磲宝盖、赤真珠线以为流苏，码碯宝盖、玻瓈流苏。又复化作一亿八千万众宝之车，亦种种色甚奇微妙，所谓金、银、琉璃、玻瓈、真珠、砗磲、码碯。于其车上，复更化作一亿八千万众宝之盖，与车相连。一一宝盖皆有百子，其诸盖茎皆用金、银及以玻瓈、毗琉璃等。于彼宝盖，复化种种宝华流苏，严饰其盖，所谓金华流苏、银华流苏、毗琉璃华以为流苏、玻瓈流苏、赤宝流苏、龙珠流苏、赤真珠华以为流苏，复以赤真珠网弥覆其上。又复化作鸠槃茶乐，出种种声而用乐佛。复更化作一亿八千万众宝色马，调伏骏疾以驾其车。
尔时，鸠槃茶等各乘宝车，绕佛三匝，以七宝华而散佛上。尔时，彼诸鸠槃茶等，从车而下来至佛前，头面礼已，复绕三匝，曲躬合掌，住立一面，以偈赞曰：

“不增不减大牟尼，　譬如须弥诸山王，
受此无上供养者，　如来以得无畏故。
观诸众生但有名，　及但有用不取著，
导师以修寂灭定，　是故智者无贡高。
牟尼知世犹如幻，　亦如梦中受欲乐，
复似水月春时焰，　如是观察悉无余。
譬如干城无有实，　于十方求不可得，
其城无实但有名，　佛见世法悉如是。
一切人天所供养，　宝车宝盖及音乐，
幢华流苏合掌等，　世尊观知如影响。
我等设是供养已，　愿我当来得作佛，
亦愿我知世如梦，　知已说法如世尊。
我等见诸苦恼者，　生老病死之所逼，
愿知无死佛菩提，　说令闻者得解脱。
于诸无智众生所，　愿得菩提为说法，
演说无有垢浊法，　无道众中为作导.”

尔时，世尊知诸鸠槃茶等深生信已，现微笑相。尔时，慧命马胜比丘，以偈问曰：

“佛非无因现微笑，　不怪一切为希有，
如来不怪而现笑，　我今愿闻此因缘。
一切天人皆有疑，　见佛口中现微笑，
惟愿断除诸疑网，　演说世尊微笑事。
谁于正法得深信？谁能如法见慈父？
谁佛所赞行供养？人中胜者我愿闻。
今日谁于有为行，　见其过患能弃舍？
今日谁能住实际？清净心者我愿闻。
谁能降魔及眷属？谁能令佛心欣喜？
谁能得深有为底？我愿得闻断疑心。
一切大众合掌住，　为闻如来笑因缘，
愿断一切众生疑，　两足尊者说彼记.”

尔时，世尊以偈答慧命马胜言：

“善哉马胜问是义，　汝于世间大利益，
以汝问笑因缘故，　谛听马胜我今说。
鸠槃茶众供养我，　于寂灭法心得住，
彼等见我不惊怪，　心生希有起愿求。
彼等今日供养我，　其心简择寂灭法，
以深心信起大悲，　于失道者能作道。
愍众生故供养我，　为失道者起慈心，
此等贤智作是已，　得舍鬼身生忉利。
天主恒以慈悲心，　在天数数教导彼，
彼于诸法得无疑，　得为帝释亲眷属。
彼于无量恒沙劫，　一一国土行佛行，
被大弘誓坚固铠，　供养具大正法者。
彼于无量诸国土，　心无疲倦令清净，
利益大众作导师，　当得作佛号不怪。
彼于诸国行行时，　是国人必知成佛，
以此方便未来世，　虽度众生无怪心。
为求无上安隐道，　净诸国土都不怪，
于所作事心无著，　于大菩提亦如是。
所问笑因我已答，　众生疑心皆得断，
大众离疑得欣喜，　以定得知彼供养.”
