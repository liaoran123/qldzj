
尔时，十二那由他遍净诸天等，见诸阿修罗、伽楼罗乃至光音天等，供养如来，闻授记已，欣喜踊跃，皆得称心，自现威力，而白佛言：“世尊，有三昧名超过一切法。菩萨摩诃萨得是三昧已，于诸攀缘及一切事，皆生乐受，不生苦受。假使于其地狱事中，受诸苦恼皆生乐想；或复于其畜生道中，受畜生报亦生乐想；或复饿鬼道中，受饥饿苦亦生乐想；或复于彼阿修罗道中亦生乐想；或复人中所受诸苦，亦起乐想不生苦想。假使截手及以截足、割耳、劓鼻，或复鞭打杖刺入身，或复牢狱系闭，或复倒悬，或复裁割犹如衣帛，或复裹系及以束缚，或复切脍，或复锤捣犹如甘蔗，或复蹉蹋破如芦苇，或复火烧如稣油炷，或复燃身喻若明炬，或与师子虎狼为食，或复酽醋及以辛汁浇灌口鼻，或复蒸煮及以火炙，或与狂象践踏其身，或复挑目，或以鉾槊穿刺高举，假使瞋怒来截其首，如是一切悉生乐想。何以故？由彼菩萨于其长夜修菩萨行时，发如是愿：‘若有众生施我食者，愿彼一切得涅槃乐。若有与我洗浴身体，礼拜奉迎，尊重供养，若有众生骂辱于我，复有人人赞叹于我，若有众生鞭打斫刺夺我身命，愿彼一切得涅槃乐，乃至觉悟无上菩提。’彼菩萨成就如是心，具足如是业，亦复具足如是愿，于一切众生皆起乐想，常能修集无间不断，以是业报故，得一切法乐善取三昧。彼菩萨得此三昧时，不为众魔之所动坏，亦不为魔事之所系缚。当知是菩萨得五种自在。何等为五？一者、寿命自在，二者、生自在，三者、业自在，四者、觉观自在，五者、众具果报自在。彼菩萨摩诃萨，若欲过一生证阿耨多罗三藐三菩提者，以彼三昧力故即便能得；若不乐速证无上菩提，能住无量阿僧祇劫度脱众生。何以故？当知彼菩萨住于大乘，与诸菩萨常为导师，摄受一切诸余菩萨。是大菩萨厌离诸趣为众生故，亦复生于一切趣中，究竟一切菩萨所学，为般若波罗蜜之所摄受，具足一切巧方便力，知诸魔业得法究竟。彼诸菩萨承佛威神，于一切法皆得尽知.”
尔时，遍净诸天即以偈颂，赞世尊曰：

“我等一切遍净天，　于诸佛法皆尽知，
头面归敬天人师，　诸根寂静知寂灭。
解了诸义智所供，　已度生死牟尼尊，
我今赞叹大导师，　能善导他非他导。
诸法性相非究竟，　亦复无有依住处，
如来善知妄想事，　犹如幻师知幻术。
智人解了语言音，　喻若深谷诸响声，
世尊如是善知见，　一切世间天人等。
无有众生及以命，　亦复无人无寿者，
大智观察一切想，　了达众想悉归空。
二足世尊慈无等，　恒常行慈不暂舍，
一切世间诸天人，　不能测知如来智。
导师演说缘众生，　所谓慈心是善修，
了知一切诸众生，　无有众生及命者。
我等于此无垢浊，　其心清净离疑惑，
是故于佛胜智慧，　应受供者令供养。
于其十方世界中，　求苦毕竟不可得，
如来无上天中天，　说于众生起慈心。
斯即是其世尊教，　我今得解亦如佛，
是故我于世间解，　今得供养应供者。
既无众生亦无苦，　是故无有可救度，
已得遣除心忧闷，　便获欣喜大踊悦。
如是佛教不思议，　我等已得如实知，
是故我今供养佛，　愿得如来无上智。
佛于诸趣不见苦，　涅槃亦复不可得，
增上弃舍于生死，　以此饶益诸世间。
无苦无趣无众生，　亦无涅槃而可依，
如是得知佛法已，　是故我等今供养。
佛具慈悲及喜舍，　转为世间常演说，
而复不见有众生，　得住于四无量心。
不见有其放逸者，　亦复不见不放逸，
如是知佛教法已，　我今供养大导师。
于身离身无上士，　观身毕竟不可得，
虽然亦非不有说，　而说有念失念者。
善逝常说修学念，　所谓观身正念处，
我等如是知佛法，　今得供养救度者。
世尊观受不可得，　以受无有体性故，
亦复观察于受者，　毕竟无其真实性。
又复观彼修念者，　究竟亦复不可得，
我等如是知佛性，　今得供养天人师。
观心及以心数法，　毕竟无体不可得，
亦复不见有修念，　及以正住念处者。
佛说念与心和合，　乐求解脱应修学，
我等如是知佛教，　今得供养正遍知。
如来不见有诸法，　亦复不见修法者，
大圣所说修习念，　彼念亦复性自空。
复说念与法和合，　欲求解脱应当修，
我等如是知佛法，　今得供养一切智。
念处一尚不可得，　何况而复有三四？
所谓于彼念住处，　彼诸念处皆悉无。
是故真求不可得，　毕竟无受苦乐者，
我等如是知圣教，　今得供养佛世尊。
牟尼所说四正勤，　若有比丘专修习，
斯即能为解脱路，　当得出于生死海。
而无解脱无缚者，　无佛无教及菩提，
然复不坏假名用，　是故我今供大圣。
佛说四种如意足，　胜妙安隐解脱道，
寂静诸根众生辈，　修行此道得涅槃。
如意及足修行者，　真实观察不可得，
而非断绝示有作，　智慧境界不可见。
如是世尊教法中，　我等于此皆悉知，
其心清净无垢秽，　皆得远离诸疑惑。
以斯即为上供养，　供养堪受胜供者，
是故妙智无伦匹，　我今悉得修供养。
世间解者说五根，　出世能趣解脱道，
慎莫放逸常勤修，　是为趣向涅槃路。
无根及以修根者，　亦无解脱及脱者，
我等于此悉无疑，　是故今得供养佛。
导师所说五种力，　非邪能趣涅槃城，
此能尽灭烦恼缚，　令诸缚者得解脱。
彼诸力体性自空，　烦恼及佛皆亦无，
我等于此无疑虑，　是故今得供如来。
大仙所说七种善，　菩提分法最胜道，
能解一切众生缚，　趣向涅槃大正路。
无有系缚及解脱，　亦无受缚得脱者，
我等于斯无疑惑，　是故今得供养佛。
世尊说此八正路，　显示一切诸群生，
是诸烦恼苦之本，　修学圣道能断除。
斯等二法离对治，　所谓圣路及烦恼，
诸天于此悉无疑，　故今供养应供者。
修奢摩他及舍那，　斯道能尽诸苦边，
令受诸苦习气垢，　世尊旷劫已荡除。
奢摩他及舍那果，　是等一切皆悉空，
天众于此离疑网，　是故我等今供养。
佛说不净治贪欲，　慈心对治于瞋恚，
毗婆舍那痴对治，　如来显示诸众生。
斯皆无作无暂停，　是故无垢亦无净，
我等于是悉无疑，　常乐供养大导师。
如来所说十不善，　斯等名之为业道，
杀生偷盗及邪淫，　妄语两舌与恶口，
绮语贪欲及瞋恚，　最后第十名邪见，
佛说此等为不善，　是诸众生恶业道。
既无众生亦无害，　自余九业亦如是，
无有对治诸善恶，　以彼自性空寂故。
然复非无十力教，　以其不坏法体性，
我于佛慧亦不疑，　是故今供无上智。
若有修此如来法，　是人即为真佛子，
彼人处处皆受乐，　恒常远离诸苦恼。
如是善逝胜智慧，　安隐引导诸群生，
我等于此离疑心，　今悉供养应供者.”

尔时，遍净诸天偈赞佛已，咸皆默然，却住一面。尔时，世尊见彼天众默然而住，及知彼天深信心已而现微笑。尔时，慧命马胜以偈问曰：

“今佛世尊最胜智，　为利世间现微笑，
十力世雄超一切，　而能化伏诸大众。
善解诸法大导师，　所现微笑非无因，
心无所乏世间解，　惟愿解说微笑义。
此诸大众皆一心，　无其乱想住正念，
喜心瞻仰功德山，　唯乐听闻恭敬住。
于佛自在大论师，　若得闻说必欣喜，
善解诸法决定智，　当得作佛导群生。
若人于佛生净信，　必成大智世间最，
测知微妙甘露句，　是人能观于十方。
谁于未来世劫中，　当得作佛愍世间，
微妙言辞大导师？惟愿说彼令众喜。
若于圣雄沙门所，　生其敬信尊重心，
亦住正法生信慧，　一切诸魔不能动。
若能生信得决定，　即是佛子从心生，
惟愿世尊演说彼，　以是大众得除疑。
若有于其众生所，　慈心普覆遍世间，
智慧坚固当成佛，　便得安住一切智。
百福庄严无上士，　惟愿开演除疑网，
谁欲受持世尊法，　如来为其现微笑？
愿得闻佛善巧说，　具八功德微妙音，
先自得趣于善道，　后能引导诸群生。
如是善逝微妙法，　佛子得住于彼中，
世尊佛种不断绝，　必得久住于世间.”

尔时，世尊即以偈答慧命马胜言：

“马胜汝今问笑光，　我为利益诸世间，
汝获福德称其心，　斯福无量不可尽。
妙士乃能应时问，　以是大利诸众生，
汝及一切大众等，　欣喜一心听我说。
斯等遍净诸天众，　于我法中悉无疑，
一切欣喜净信心，　以偈赞颂我功德。
此天曾于过去世，　供养千亿那由佛，
亦于彼佛问斯义，　一切法中得无疑。
由彼往昔因缘故，　今以偈颂赞叹我，
亦复净心当赞叹，　贤劫一切诸如来。
当于优波罗劫中，　成佛大力那罗延，
教化不思那由众，　引导入于涅槃城。
彼诸大仙成佛时，　所得名称甚微妙，
我今为汝说彼佛，　一心寂静善谛听。
同其劫中悉作佛，　号曰法幢等正觉，
咸皆救度不思议，　那由他众入涅槃。
彼诸如来灭度已，　焚身广布诸舍利，
以此舍利皆起塔，　遍满佛刹如散华。
尔时一切佛舍利，　各各皆悉广流布，
彼佛一一涅槃后，　咸皆饶益于世间。
不思那由众生辈，　供养彼佛舍利已，
当得甘露妙涅槃，　三世诸佛之所赞。
若有称彼诸佛名，　所获微妙胜善根，
当得成就有学道，　值佛转获殊胜果。
犹如无量难思众，　皆于我所种善根，
欣喜信乐清净心，　当得值遇弥勒佛。
如是彼佛声闻众，　从佛复至诸佛所，
常得值佛入众会，　皆由供养彼舍利.”

得闻如斯佛语已，　一切大众生希有，
胜妙功德有威神，　遍净诸天清信士。
及诸大众普欣喜，　悉皆流注向菩提，
得知如来大势力，　咸各顶礼世尊足。
