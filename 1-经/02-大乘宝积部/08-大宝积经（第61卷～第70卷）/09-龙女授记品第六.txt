
尔时，九亿六千万龙女，见诸阿修罗、伽楼罗供养世尊及授记已，心生欣喜。彼得欣喜踊悦称心，于世尊所起心供养，化作九亿六千万盖，皆七宝成，毗琉璃网以覆其上，赤真珠宝以为网缘，金为盖茎，毗琉璃宝以为盖子数有百千，杂宝流苏垂下四面。化作九亿六千万马，青马青色青形青光，诸庄严具一切皆青，毗琉璃宝以为缰鞚。于上虚空中，化作大威德摩尼宝车。于其车上复有宝殿，纵广正等六十由旬，其殿遍覆诸来大众。其殿四面化作九亿六千万众宝流苏，周遍垂下甚奇微妙，其诸光彩夺人心目。化作宝网弥覆殿上，复有宝铃悬殿四厢。化作七宝鸧鹄白鸽，以次飞行绕殿四面。又复化作九亿六千万种诸龙音乐。时诸龙女乘彼青马，各掷宝盖，于虚空中自然游行。是诸龙女各取乐器，奏诸音声绕佛三匝，以天旃檀末、天沉水末、多摩罗叶末、天真金末及诸龙华，并复化作种种之华而散佛上。复以优波罗华流苏，种种杂色众华流苏，种种无量杂香流苏，种种无量杂色之衣，种种无量杂色璎珞，以用散佛广设供养，亦如彼诸阿修罗王。
尔时，九亿六千万龙女，作音乐时，以佛神力，其声遍满三千大千佛之世界。其中众生闻是声者，于阿耨多罗三藐三菩提得不退转。于大威德众宝殿中，及宝流苏、众鸟行间，诸宝铃网微风吹击出妙音声，其声和雅甚可爱乐。譬如百伎音乐善巧学人之所击作，所出音声和雅可爱；于彼大威德殿，乃至铃网所出之声亦复如是。此声亦遍三千大千佛之世界，其中众生若闻声者，于阿耨多罗三藐三菩提亦不退转。
尔时，彼诸龙女，复更雨于种种天华、种种天香，与水俱下。其香华气顺风逆风，不顺不逆皆悉能去。以香水故，于迦毗罗城，纵广正等六十由旬，皆成香泥。其香泥气，遍满三千大千世界。其中众生闻是香气，亦于阿耨多罗三藐三菩提得不退转。
尔时，彼诸龙女供养佛已，及九亿六千万盖、九亿六千万马、九亿六千万音乐，一切众宝庄严供具。于虚空中，头面礼佛，右绕三匝，却住一面，曲躬合掌，以偈赞曰：

“诸龙妇等有智慧，　心意踊悦生欣喜，
供养释迦牟尼佛，　愿求安隐大菩提。
化作九亿六千万，　宝盖及与妙庄严，
供养善逝善调心，　出离一切诸障碍。
复化九亿六千万，　妙马及与庄饰具，
马与庄严皆青色，　亦复更有青色幢。
彼马一切空中行，　诣于佛所作供养，
龙妇咸有信敬心，　头面顶礼如来足。
于龙宫中化音乐，　为供养故而持来，
来已奉上释迦文，　应受供养大导师。
善逝令彼音乐声，　遍满三千大千界，
无量众生得闻已，　皆悉不退菩提心。
彼诸龙女于空中，　化作一大众宝殿，
纵广由旬有六十，　遍覆十方一切众。
宝名威德炽然光，　普照十方大千界，
彼诸龙女大众前，　净心欣喜供养佛。
生于踊悦无等心，　为求安隐菩提果，
愿令我等当作佛，　利益一切众生故。
我等愿于无量众，　说法度诸烦恼缠，
亦如十力大导师，　现救苦恼众生等。
一切诸法如幻焰，　亦如水沫不坚实，
又如注雨所起泡，　当知诸法无有主。
众生如像亦如影，　如是观察世间已，
惟愿我等为众说，　法性真如及实际。
如佛无过善见法，　虚伪妄相诳愚者，
如幻庄严无有实，　唯能惑乱诸凡夫。
众生于法迷无智，　不知诸法如实性，
导师已见彼彼法，　复能令他众生解。
虚空兴云遍覆地，　见彼空云犹如影，
彼无体实无所依，　亦复如影无有实。
如是众生无体性，　唯能诳惑诸根门，
佛智如是见有趣，　但能诳惑无智者。
世间尊重以此业，　于智慧人作利益，
如来示现无体性，　一切众生真实故。
唯以实法悦预子，　生死泥中作桥梁，
愚痴实法非境界，　由于著声不求义。
以佛无边我归依，　具足示现真实者，
能与愚夫作亲救，　归趣舍宅善知识。
如是为求大菩提，　我等供养尊导师，
愿得作佛觉悟他，　我益世间犹如佛.”

尔时，世尊知诸龙女得深信已，现微笑相。尔时，慧命马胜比丘，以偈问曰：

“于世智中胜智者，　最胜导师现微笑，
尊重坚固德如山，　今现微笑非无因。
人中最上胜尊主，　愿为说此笑因缘，
天人龙鬼若得闻，　于佛皆生大欣喜。
世间导师于世闻，　常知一切因缘法，
无有一法佛不解，　因缘种类佛悉知。
惟愿善逝见为说，　如佛所知笑因缘，
一切大众若得闻，　皆生欣喜除疑网。
如来妙法有大利，　此等大众必当获，
大众若得寂定心，　由味妙法利益故。
佛力令断分别已，　唯乐菩提听佛说，
若得闻于笑因缘，　当必成就于佛道。
若人于法情有疑，　其心掉动生苦恼，
现今此会大众是，　不知微笑因缘故。
大众堪能断疑网，　惟愿导师令除灭，
速为众说度我等，　以何因缘现微笑？
谁于今日心清净？谁于今日降魔怨？
谁于佛所生敬信？谁于今日供养佛？
惟愿导师大众前，　演说谁有如是力，
我等闻已生喜心，　生喜心已得安乐。
此诸大众咸敬礼，　一切皆有疑网心，
愿说笑因生喜故，　惟愿世尊断众疑。
此诸天人得闻已，　大众当得无疑网，
若得闻于如来说，　一切当得欣喜心.”

尔时，世尊以偈答慧命马胜言：

“善哉善哉慧马胜，　能问如来笑因缘，
见诸龙女供养已，　我愍世间故微笑。
我今为汝说彼果，　离诸过恶至心听，
我今所为现微笑，　汝马胜等听我语。
此诸龙女心无著，　求大菩提修进行，
以智慧修世间空，　决定安住菩提道。
于此无作无受者，　亦无生者养育者，
但有诸法无余事，　其法亦妄如焰像。
以知恩故供养我，　能以智慧知真实，
善哉佛解诸世间，　所谓能见空无主。
彼乐此空善修习，　虽设供养犹如幻，
于胜菩提所发愿，　观彼菩提亦无著。
此以无等供养佛，　亦观众生空寂已，
永离龙道恶趣身，　与彼帝释天中住。
在忉利天极受乐，　尽彼天子寿命已，
无能毁訾彼名称，　复得生彼夜摩天。
居止夜摩天宫时，　具受彼天胜妙乐，
诸佛子等住彼中，　乃至尽彼天寿量。
此诸佛子具受乐，　尽彼夜摩天寿已，
复得往生兜率天，　与彼处天同其类。
为诸天女常围绕，　具受彼天胜妙乐，
心无所著住善道，　譬如莲华水不污。
彼天能以大智慧，　观察一切世间空，
犹如画石字不灭，　彼念不失亦如是。
彼诸天子居彼天，　具受彼中胜妙乐，
于彼善道尽寿已，　当更往生化乐天。
彼得善名无能毁，　为诸天女胜供养，
虽住天宫心无著，　乃至尽彼天寿限。
于彼化乐天宫中，　具受彼天胜乐报，
彼智慧者命尽已，　于一切法得究竟。
往生他化自在天，　作大商主信清净，
住彼天中心无染，　如是住时爱乐法。
彼等居彼天宫殿，　受彼极妙五欲乐，
无愚痴者住善道，　乃至尽彼限寿量。
虽受天欲见其过，　乐求寂定及涅槃，
修习获得禅定已，　命终即生梵天中。
于梵宫中善知禅，　受彼禅果寂灭乐，
智慧无等住一劫，　愿求无上大菩提。
住彼梵宫一劫时，　善住威仪求智慧，
方便以利益世间，　广作无边无有量。
智住梵宫乐在禅，　于禅不著而寂灭，
知著禅乐亦是过，　诸根寂定求菩提。
于一切处心信解，　皆得安住菩萨行，
知诸禅定虚诳相，　唯求寂灭大涅槃。
彼诸佛子于彼中，　求于安隐菩提果，
在彼梵宫心清净，　思利世间善调心。
诸梵天等自然教，　彼说梵教非出世，
唯有诸佛菩提道，　究竟能得出世间。
梵天当时生信已，　发心安住于佛法，
知本梵天自然教，　非是究竟出世道。
于善逝法彼相应，　为于世间说是法，
如彼法眼所说果，　令彼闻者速能知。
彼等住彼梵宫时，　作诸利益世间已，
能令无量那由他，　亿众安住菩提道。
彼于无量那由劫，　当得供养一切佛，
后于未来星宿劫，　诸根寂静当作佛.”

诸天人龙阿修罗，　金翅夜叉乾闼婆，
鸠槃茶鬼紧那罗，　一切大众皆欣喜。
彼等一切佛教化，　于佛法中得力已，
皆悉欣喜合指掌，　稽首顶礼于佛足。
