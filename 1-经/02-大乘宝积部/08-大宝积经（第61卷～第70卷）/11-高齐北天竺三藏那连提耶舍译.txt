 菩萨见实会第十六之四 龙王授记品第七
尔时，难陀优波、难陀龙王等九亿诸龙，见诸龙女设妙供养，及闻龙女得授记已，生希有心、未曾有心，作是思惟：“乃至如来世尊应正遍知希有未有，以是如来知诸众生机根。深信如来，无有少分不见不闻不证如来正法。是其善说，能令大众闻已现知；无有时节随机授法必令得果，令诸智者现得证知。乃至女人动转轻躁，智慧浅短，犹得解佛所说深法，况余智者，善能安住如来法中诸弟子众！如诸女人欲心增上、瞋心增上、痴心增上，犹能得知如来所说.”是故难陀优波、难陀龙王及诸龙等，于如来所生希有心，生未有心，为供养故，遍阎浮提诸山大海，兴云遍覆一切世间，普雨香水以成香泥。彼香泥气，充满三千大千佛刹。其中众生闻香气者，皆不退于阿耨多罗三藐三菩提。于迦毗罗城纵广正等六十由旬，雨赤真珠，遍覆其地。复以无价种种众宝，周匝遍覆尼拘陀园。复以龙华化成妙堂，纵广正等六十由旬，椽柱梁壁皆用七宝。复更化作无量乐器，为供养故击出妙音。于彼龙华微妙堂中，化作九亿种种杂色众华流苏，悬于堂上。以毗琉璃网覆诸宝柱，以无价宝遍布堂下。其宝柔软，譬如三十三天般筹缄婆罗石。其石之色如毗琉璃，石触柔软如迦遮邻提迦衣，微妙可乐系人眼目，令诸天人爱恋系念，彼诸宝等亦复如是。彼诸种种摩尼宝中，或有出于凉冷光焰，有出青水，有出赤水，有出白水，有出黄水，或复有出杂色之水，或复有出凉乐之风，或有宝珠随诸众生所须之事皆悉出之，或复有宝出于腴泽。或有摩尼堪为明镜，一切大众皆现其中，于迦毗罗大城之中，所出人民随其多少皆现宝中，一切大众皆悉睹见佛及声闻，作此种种神通变化。以彼摩尼宝神力故，于其地中，出于种种杂色宝盖，及以种种杂色宝幢，亦有种种杂色宝幡；复出种种杂华流苏，亦有种种杂香流苏；复有种种杂宝流苏；复出种种真珠流苏；复出种种杂色龙幡；复出种种众宝铃网；复出种种杂色良马。诸所出者皆是龙力。
尔时，难陀优波、难陀龙王，及九亿龙，驱彼良马随而步行，右绕三匝，以妙迦遮邻提迦柔软之宝而散世尊。于彼堂下地中所出，种种众宝上升虚空，雨于如来及声闻上。复以诸龙无量乐器，于虚空中自然出好微妙音声，供养于佛。
尔时，九亿诸龙绕佛三匝已，在于佛前合掌默然，念佛功德，瞻仰如来目不暂舍；乐佛功德，深心安住阿耨多罗三藐三菩提故。彼等少时合掌默然，念佛功德已，偏袒右肩，右膝著地，合掌向佛，五体投地，为佛作礼，众共一音，以偈赞曰：

“久修威仪百福相，　悲心离垢行具足，
弃舍无尽众宝地，　世尊出于迦毗城。
于六年中修苦行，　如来不得甘露道，
善逝意犹不退闷，　以其久修智慧故。
如来真是天人师，　为世间故修苦行，
世人闻已尚不堪，　况复能以目亲睹？
牟尼过去舍头目，　如圣所集菩提心，
我等闻是不生乐，　由闻如来苦行故。
如佛本作忍辱仙，　为迦利王截手足，
及劓耳鼻不生恚，　我等闻是不能忍。
如佛以身上秤盘，　为鸟归投不舍弃，
我等闻已亦不乐，　如来过去甚勤苦。
何故我等心不乐？以世尊行极苦故，
于如来所作恶者，　堕恶道时佛复悲。
具足圣慧大导师，　云何能行不害心？
修习道行无疮疣，　惟愿佛说安乐行。
今此龙众已发心，　求于善逝菩提行，
如佛所说悉能行，　惟愿速说菩提道。
此诸龙众甚渴仰，　唯求不死不生处，
愿说如来安隐行，　令此众生易受化.”

尔时，世尊见诸龙众设其供养，及闻发愿知深信已，佛于尔时现微笑相。诸佛法尔，若现微笑，即于面门，放种种色无量光明。其光遍照上至梵天，照已还来从佛顶入。
尔时，慧命马胜比丘，以偈问曰：

“善哉沙门大牟尼，　非是无因现微笑，
慈悲导师惟愿说，　无等善慧笑因缘。
大众瞻仰求欲闻，　世尊无量功德行，
于笑生疑心不乐，　惟愿法王断众疑。
谁于释迦佛法中，　今生敬信心欣喜？
谁令今日魔波旬，　心意迷乱不欣乐？
谁于今日能恭事，　功德法父大导师？
谁作第一胜供养？愿释师子上上说。
此诸大众合指掌，　皆悉对佛瞻仰住，
惟愿导师除疑网，　为众演说笑因缘。
大众闻已生欣喜，　能知世尊正法教，
大智世尊令众喜，　随顺正教善安住.”

尔时，世尊以偈答慧命马胜曰：

“深广智慧大众师，　说时梵音具八种，
清净其心离秽浊，　谛听我说笑因缘。
此诸龙王敬信心，　于我设供超一切，
是等为求佛菩提，　利益一切世间故。
悲心增上观众生，　无有导师云何乐？
我云何得大菩提，　成熟众生不疲劳？
深乐寂定具智慧，　乘安乐乘心清净，
于空无相及无愿，　无量劫来久已修。
其心平等观世间，　如佛所得智慧相，
慈悲喜心皆平等，　为令世间安隐故。
第一悲心怜愍者，　当得作佛称其意，
彼等观察世间已，　当成导师号无怨。
彼等当得甘露时，　无有魔怨亦无余，
恒常演说无我法，　一向无有世俗说。
彼诸如来具大悲，　令诸众生入佛智，
是诸善逝说法时，　一切众生皆信解。
彼等世世修道时，　成熟众生不为难，
彼所成熟闻法已，　当得解脱证甘露。
诸闻法者悉解脱，　是诸众生皆端严，
一切众生皆能知，　彼诸如来所说法。
一切鬼神及畜生，　无有不解彼佛语，
一切皆得念法已，　能解如来甘露法。
无有众生闻佛说，　当时不生爱乐心，
爱乐彼佛所说者，　一切皆悉得甘露。
彼时所有受化者，　当得解脱生老病，
及解脱死忧悲苦，　闻佛说已心无垢.”

如是释迦牟尼佛，　说诸龙意答佛子，
如彼坚智心中转，　为得无等菩提故。
如来授彼诸龙记，　大众闻已皆欣喜，
大众喜已归依佛，　一切皆悉心寂静。
