
尔时，九万四天王天，见阿修罗、伽楼罗、龙女、龙王、鸠槃茶、乾闼婆、夜叉、紧陀罗等供养如来，并闻授空行天记，皆大欣喜，踊跃无量，于佛法中深心信乐。譬如有人乘于瓦船入于河中，心作是念：“如此瓦船，不久当坏。未没以来，可速度岸，以免水难.”如是九万四天王天亦复如是，睹佛威神，为得佛法故，起深信乐，发勇猛心，供养如来。
尔时，四天王天并四天王，变化九万七宝妙帐，杂色种种，端妙希奇，广大严丽，其中多有赤真珠帐、火珠宝帐、琉璃宝帐、天金色帐、金刚珠帐，化作如是九万七宝帐已，于虚空中绕佛三匝。又复化作九万天乐，于虚空中亦复旋转绕佛三匝。又复化作曼陀罗华、摩诃曼陀罗华、曼殊沙华、摩诃曼殊沙华、迦迦罗婆华、摩诃迦迦罗婆华，持此化华，而散佛上。复绕三匝，即以偈颂而赞佛言：

“诸天有九亿，　悉于导师所，
皆一心合掌，　愿乐佛功德。
无掉亦无没，　无贪亦无悔，
无举亦无下，　故礼两足尊。
断除诸有种，　亦灭无明闇，
拔除烦恼刺，　能摧我慢山。
佛善拔毒箭，　能灭诸疮疣，
善修不逸行，　身圆满无减。
灭除诸烦恼，　解脱一切缚，
断除诸结使，　出离诸愦闹。
空及无相法，　是佛之所行，
一切诸有中，　其心无愿乐。
除断渴爱根，　弃舍无明闇，
于诸四颠倒，　悉皆能远离。
佛能知实际，　世间无知者，
凡夫闻生惧，　如鹿怖猎师。
堕身见众生，　于空不能知，
无明所覆蔽，　著世间系缚。
如实见真如，　观世犹空拳，
为世显实智，　由彼获净眼。
显示诸阴空，　名色亦复然，
界法体非有，　诸入亦如是。
此法及余法，　以名字而说，
此名字诸法，　佛说悉皆空。
譬如大幻师，　化作种种像，
无众生施设，　无命亦无人。
如是诸阴界，　诸根十二入，
皆从幻化生，　如来作是说。
譬如善画师，　画作白象身，
枝节皆相似，　高下亦复然。
实无高下相，　但惑愚者眼，
是法界平等，　愚者自迷惑。
佛皆为显示，　如掌庵罗果，
智者不迷惑，　善学诸佛教。
如来大智慧，　为世间智炬，
转于妙法轮，　教化诸群生。
当愿开觉我，　无上寂菩提，
转于妙法轮，　如佛今所转。
我等于世间，　迷失道路者，
当为说妙法，　如今佛所说.”

尔时，世尊知彼四天王天深心所念，即便微笑。其佛口中，出于种种五色光明。尔时，马胜即以偈颂，问如来言：

“佛非无因缘，　而现微笑相，
大雄佛世尊，　愿为说笑缘。
睹佛现微笑，　一切诸会众，
悉怀大疑惑，　人尊应当知。
谁今坏魔众？谁今得除疑？
谁于法决定？惟愿人尊说。
谁今得供佛？谁奉佛教行？
此众皆怀疑，　愿导师为说。
两足尊说记，　众生若闻已，
悉皆除疑网，　惟愿导师说。
复令诸众生，　依于种智道，
速逮得菩提，　是故应说记.”

尔时，世尊复以偈答马胜言：

“善哉汝马胜，　为众故请佛，
其微笑因缘，　谛听为汝说。
为愍诸世间，　当一心专听，
诸天满九万，　悉皆住我前。
以清净信心，　已曾供养佛，
复以偈赞叹，　了知诸空法。
于法得决定，　安住我法中，
此等诸天众，　曾供八亿佛。
复于当来世，　无量亿佛所，
供养彼诸佛，　求于无上道。
于无量亿佛，　若不供养者，
彼于菩提树，　终不坐取证。
彼等当来世，　得成于佛道，
号名曰大持，　于世间最上。
彼诸世间灯，　各有声闻众，
八十众会集，　知见无障碍。
彼等成佛已，　彼土诸众生，
一切皆寿命，　具足八亿岁。
彼佛无量智，　无数亿比丘，
皆远尘离垢，　悉住最后身。
彼佛灭度后，　为彼功德者，
庄严彼佛刹，　遣作无量塔。
彼无量千众，　及百那由他，
供养彼塔庙，　利益世间人，
或发菩提心，　或有证涅槃。
彼佛灭度已，　正法久住世，
经于八亿岁，　无量那由他，
彼诸法王子，　受持护法故.”

四天王天众，　彼佛授记已，
为利益世间，　成熟众生故。
大众得闻已，　心皆大欣喜，
踊跃无有量，　奉顺如来教。
