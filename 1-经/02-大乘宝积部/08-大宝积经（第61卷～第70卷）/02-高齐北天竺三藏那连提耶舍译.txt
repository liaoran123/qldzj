 菩萨见实会第十六之一 序品第一
如是我闻：一时，佛在迦毗罗国尼居陀林，与大比丘众千二百五十人俱，其名曰：优楼毗螺迦葉、伽耶迦葉、那提迦葉、摩诃迦葉、舍利弗、大目揵连。一切皆是大阿罗汉，诸漏已尽，无复烦恼，其心自在，心善解脱，慧善解脱，如大龙象，所作已办，皆弃重担，逮得己利，尽诸有结；于正教中心得善解，于一切法心无所碍，到于彼岸；自得解脱、解脱眷属，自得调伏、调伏眷属，自得寂定、寂定眷属，自得度脱、度脱眷属，已到彼岸、彼岸眷属，已到陆地、陆地眷属，自得安隐、安隐眷属，自得寂灭、寂灭眷属，自破烦恼、破烦恼眷属，自得沙门、沙门眷属，自得息恶、息恶眷属，自婆罗门、婆罗门眷属，自除恶法、除恶法眷属，自了知诸法、了知诸法眷属，自能得度、能得度眷属，自具诸德、具诸德眷属，自无烦恼、无烦恼眷属，自离五支、离五支眷属，自得离障、离障眷属，自得静意、静意眷属，自具六通、具六通眷属，自离憎爱解脱、离憎爱解脱眷属，自守护一心、守护一心眷属，自念门具足、念门具足眷属，自依四依、四依眷属，自离种种诸见、离种种诸见眷属，自弃诸希望、弃诸希望眷属，自得尽行、尽行眷属，自得事讫、事讫眷属，自修、自修眷属，自无浊念、无浊念眷属，自断有觉、断有觉眷属，自倚身行、倚身行眷属，自得乐不动、乐不动眷属，自心善解脱、心善解脱眷属，自慧善解脱、慧善解脱眷属，自得贤圣、贤圣眷属，如是等比，得离枝叶除去皮肤，唯有心实坚固而住。
尔时，世尊于其后夜露地而坐，时比丘众四面围绕。尔时，世尊默然而住，观比丘众，告诸比丘：“汝等诸人，访觅一人堪能往化净饭王者.”
尔时，慧命阿若憍陈如，即从座起，偏袒右肩，右膝著地，合掌向佛，即便作礼，白佛言：“世尊，我当往化净饭王耶?”
佛言：“汝止！憍陈如，汝今具足大师之德，不应往彼.”
时，有慧命婆涩摸及大名耶输陀、优楼毗螺迦葉、摩诃迦葉、舍利弗、大目连等，各白佛言：“世尊，我等堪能往化净饭王也.”
佛告摩诃目连：“汝等且止！汝等皆悉具足大师尊重之法，不应往化.”
尔时，大德摩诃目连，即作是念：“世尊，今者欲令谁往化净饭王耶?”
尔时，目连即入如实三昧；以三昧力庄严其心，即得见佛意之所念，在于慧命迦卢陀夷，欲令往化净饭王耳！譬如重阁楼窗之中，日从东入，光照西壁；如是目连见世尊心，专在迦卢陀夷，欲令化王，亦复如是。
尔时，慧命目连即从定起，往迦卢陀夷所，到已白言：“世尊心念，知汝堪能往化净饭王。迦卢陀夷，汝今应当发大勇猛速往化王.”
目连作是语已，时慧命迦卢陀夷，白目连言：“凡庶难化，何况国王！何以故？刹利种姓灌顶大王，有自在力，难可化故。大目连，譬如聚积众柴，若二、若三乃至千载，如此柴聚经多年岁甚大干燥。于时有人，放火烧之，成大火聚。于意云何？此之火聚，宁为大不?”
目连言：“甚大!”
“若复有人更以无量酥油溉灌，此火增盛不?”
大目连言：“转炽倍盛!”
“于意云何？此火可近不?”
目连言：“难可得近.”
“如是，大目连，刹利种姓灌顶大王，难可教化，不可得近，亦复如是。大目连，譬如狂象之牙可触以不?”
目连言：“不可触也.”
“如是，大目连，灌顶刹利难可教化，亦复如是.”
时，慧命目连复白优陀夷言：“世尊心念，知汝堪能往化净饭王也.”
优陀夷复白目连言：“世尊实垂顾念，谓我堪能往化净饭王耶?”
目连答言：“世尊实诚念汝，谓汝堪能教化父王.”
尔时，世尊自告优陀夷言：“优陀夷，汝可入城教化父王。何以故？唯我与汝堪能教化净饭王耳！优陀夷，我诸声闻弟子之中，汝能教化诸邑聚落最为第一.”
尔时，世尊即以偈颂，告优陀夷言：

“谛听优陀夷，　汝能善教导，
必令释种喜，　往化最胜王。
王今受悟时，　兼利诸天人，
必得到彼岸，　汝当速往化。
释种净饭王，　今怀恨乱浊，
住念慧不行，　犹如坠高崖。
恋惜子高位，　慧心尽迷没，
如商失重宝，　追念生大苦。
如天坠宫殿，　追恋五欲乐，
未知佛正法，　悲哀大恼乱。
自念失七宝，　及与人四道，
忆此圣王位，　口出非法言。
王时悲乱言，　不觉己及他，
如夺精魂鬼，　执持于人身。
犹在鸡罗山，　一切无所见，
如是恼恨障，　应见不复睹。
亦如睡眠死，　己心不自了，
忧恨迷惑障，　王不识自喜。
如妇夫婿亡，　悲泪生忧悔，
王今痴恼乱，　哀恋生大苦。
汝具巧方便，　往化净饭王，
摧倒邪慢憧，　当建正法灯。
更无有能化，　净饭大王者，
唯汝优陀夷，　过去曾同行。
优陀夷当知，　曾有大国王，
名曰增长实，　声名震十方。
如法作国主，　一切皆归化，
能以正法治，　王领四天下。
城邑悉满中，　华果香园苑，
多诸贤圣众，　无有杂恶人。
芳林甚稠密，　地净无棘刺，
多饶净妙等，　华池庄严好。
人民广殷盛，　弃恶常善住，
闭诸恶趣门，　必升妙天道。
彼王昔有子，　曾广供养佛，
备修诸善根，　具足诸功德。
名曰妙坚惠，　亿众所供养，
常见色欲过，　弃家乐闲静。
父王敕子言：汝可受五欲，
婇女自娱乐，　游观宝宫池。
我今为汝办，　玩弄无乏少，
云何不爱乐？汝当说其意。
知诸趣善妙，　汝爱宝宅中，
女宝常围绕，　妙境甚可乐。
诸仙处闲林，　犹舍退还家，
受诸色欲乐，　况汝无乏少！
婇女众围绕，　王臣皆随从，
台馆若天宫，　应受五欲乐。
诸女甚端正，　美丽若天人，
善奏歌舞乐，　可以自娱意。
目如优波叶，　唇赤若含丹，
面满广黛眉，　平额姝咽颈。
膺平缺骨满，　臂如象王鼻，
掌如莲华色，　指圆[月+庸]纤好。
舌薄广红赤，　美言若甘露，
齿素利齐密，　珠璎宝衣服。
脐深腹不现，　脊如金刚杵，
髀股佣圆直，　伊尼鹿王腨。
行步如鹅王，　皆各瞻视汝，
盛年甚可爱，　堪能存后嗣。
汝及众丽人，　犹如春华开，
盛年色未退，　应当速受乐。
坚慧白父王：王言非正理，
若有如法语，　所敕不敢违。
王听我今说，　乐善真实语，
乃至于梦中，　不起淫欲想。
父王今此言，　智者所不许，
愚者乐此事，　明人常所厌。
何故明目人，　而羡盲瞽导？
岂有岸上人，　反乐沉溺者？
何有解脱人，　而复乐牢狱？
岂有安乐人，　钦羡众苦者？
我意观父王，　如盲溺狱者，
如梦受五欲，　复为欲所溺。
父王如盲冥，　我目见殊胜；
王为欲所漂，　我今甚厌贱。
欲如毒药器，　亦如毒蛇头，
如利刀剑槊，　亦如大猛火。
王臣劝化时，　坚慧悉不许，
捐亲及国土，　弃欲而出家。
如蛇脱故皮，　亦如弃涕唾，
远离于过恶，　绝望永出家。
坚慧舍俗时，　臣子随出家，
其人名月施，　弃欲随坚慧。
童子出家已，　并及大臣子，
成就四梵住，　具足五神通。
深见五尘过，　超绝于欲界，
转正妙法轮，　直生梵天上。
童子出家已，　父王起嫌恨，
月施诣王所，　善化令王喜。
优陀夷当知，　昔时坚慧者，
远离于五欲，　今即我身是。
优陀夷当知，　彼时增实王，
岂为异人乎？净饭王是也。
优陀夷当知，　随我出家者，
月施汝身是，　亦曾化增实。
是故优陀夷，　今应化父王，
必有大利益，　昔曾教化故.”

尔时，慧命优陀夷受佛教已，默然许可。时，优陀夷过夜晓已至于食时，著衣持钵入迦毗城。时，有释种一千余人，集在王门皆有所须。时，净饭王闻佛如来到迦毗城在尼居林，起嫌恨意：“此儿出家，退我种族富贵大乐。如其在家，应绍金轮王四天下，如法统领，民无逆命，七宝具足。其七者何？一曰、轮宝，二曰、象宝，三曰、马宝，四曰、摩尼宝，五称、女宝，六曰、主藏臣宝，七称、导师宝。具足千子，勇健难当，颜容美妙，能摧强敌，护四天下，不以刀杖料理国土，如法治正自然泰平。我得轮王自在快乐，彼应尊重供养于我；以儿出家故，所应得者悉皆坠落.”作是念已，敕诸释种：“一切不得至我儿所敬信听法。若有犯者，当斩其首.”
时，有释种名曰喜面，不在众中，不闻王教，见优陀夷即往其所，稽首白言：“善来尊者，得平安耶？世尊安乐，少病少恼，起居轻利，在路不疲，供馔不乏也?”
时，优陀夷报喜面言：“如来安乐，少病少恼，起居轻利，在路不疲，饮食无乏.”
时，有释种名曰善觉，见喜面共优陀夷在屏处语，亦诣其所，白言：“大德，自远而来，比康吉耶？世尊起居安乐，少病少恼，在路不疲，供馔无乏耶?”
优陀夷答言：“如来圣御安乐，在路不疲，无所乏少.”
尔时，复有二释种，一名无忧，二名离忧，见喜面、善觉共优陀夷在于屏处，亦复弃众往诣其所，白优陀夷言：“善来至此，气力好耶？世尊起居安乐耶？远涉途路得无疲耶?”
优陀夷报言：“如来圣御安乐，涉路不疲.”
时，二释种重白言：“如来途路，何故无乏也?”
优陀夷报言：“以四天王及天帝释、诸梵天王常来供养，故无所乏.”
时，诸释种俱白优陀夷言：“我等今欲诣佛至世尊所供养听法，恐不获遂。何以故？净饭大王向有敕旨敕诸释种：悉皆不听至佛所供养听法，如有犯者，当斩其首。虑王宪故，不得礼拜供养听受正法.”
时，优陀夷闻此语已，知其父王有大怨恨：“我今作何方便至王所也?”作是念已：“我当举高七多罗树，于虚空中结跏趺坐至于王所.”
尔时，慧命优陀夷，即入如实三昧，以其三昧庄严其心；复以神力，举高七多罗树，于虚空中跏趺而坐，飞空往诣净饭王所。
时，王遥见优陀夷，以神通力于虚空中跏趺而来，从座而起，合掌恭敬，向优陀夷而说偈言：

“染服大师从何来？成就威仪难见者，
若有所须愿速说，　我今诚心必奉给.”

尔时，慧命优陀夷，以偈答曰：

“我是大王子之子，　大王即是我祖父，
我为如来行乞食，　得食奉送大善逝。
大王今日获善利，　王儿人天最尊上，
威德光明照十方，　犹如秋月日中时。
如日处空离云雾，　光明晃耀普皆照，
如是最胜王圣子，　威德光显闻十方。
犹如秋日初出时，　蔽诸萤火光普照，
如是最胜王圣子，　伏诸外道独显耀。
犹如日中盛隆炽，　凌于星辰故不现，
如是最胜王圣子，　降伏外道自光显。
犹如日中凌月明，　令月失光明不现，
是王圣子伏外道，　如日盛明月隐照。
如禽兽闻师子吼，　水陆空行散还穴，
惊奔逃走迷诸方，　以师子声难忍故。
大圣如来震吼时，　邪外道闻无我声，
假使无知至有顶，　闻此无我皆悉怖。
盲冥愚痴人天中，　有目如来示明炬，
为作明灯除愚闇，　兴举无上智光轮。
显示邪正等不等，　教导世间道非道，
为失路者示其路，　拔欲淤泥置岸上。
如兴云荫覆枯池，　注雨充足原隰满，
如是大王仙圣子，　兴建法雨润人天。
如水沾地及山川，　并诸百卉丛林树，
药草条茎及枝蔓，　诸华蓊蔚遍山好。
如是十力四无畏，　具足十八不共树，
一切智果华庄严，　王仙圣子微妙身。
如须弥山处大海，　严好不动天乐居，
如斯善逝大王子，　沙门海中最第一。
忉利天主舍脂夫，　于天众中奇特妙，
如斯世尊大王子，　沙门众中最殊妙。
吼说秘奥甚深法，　以悲鬘电遍一切，
如来龙王降法雨，　念处池水细注下。
持戒威德如日轮，　以三昧力除恼闇，
智慧光灭烦恼爱，　大牟尼日照世间。
具足念处摩尼宝，　戒定船筏渡彼岸，
觉支宝矿禅浩满，　复求毕叉入佛海。
清净戒根坚难动，　三昧树叶念处枝，
七觉华空坚树身，　无我坚固成佛树。
戒林中行大力者，　三昧调伏德山依，
三解脱门为境界，　佛十力牙是王子。
正见无著牟尼尊，　能降强敌胜牛王，
恐怖种种诸外道，　是大王子无畏吼。
尸罗德藏妙庄严，　禅定寂灭无量衣，
具智牟尼解脱境，　能施财物如长者。
远离诸恶集诸善，　灭诸烦恼善慧根，
慧施天人修罗等，　光明晃耀王圣子。
戒云空慧以为电，　八支细雨能润泽，
牟尼能与胜苗子，　王子犹如大龙雨.”

尔时，净饭王以偈问曰：

“胜士得来安乐耶？至于饮食无乏少，
身无疲劳床卧具，　如华在岸不蔫萎?”

尔时，优陀夷以偈答曰：

“禅定境界具神力，　身心安乐遍充满，
牟尼神虑依寂止，　犹如金莲不枯燥.”

尔时，净饭王以偈问曰：

“昔以旌鼓自惊悟，　美音筝笛及箫瑟，
妙好妓女以自娱，　今独林中不苦耶?”

尔时，优陀夷以偈对曰：

“禅定寂定为境界，　巧能修学三昧乐，
行住坐卧依诸善，　心常喜乐无苦恼.”

尔时，净饭王以偈问曰：

“无价宝床常安卧，　眠时美女众在侧，
周围广设明灯树，　如何闇卧不悒戚?”

尔时，优陀夷以偈答曰：

“牟尼眠时卧圣床，　慈为毡褥悲乐枕，
佛住喜心常怡悦，　舍三有趣不悒戚.”

尔时，净饭王以偈问曰：

“诸健释种常围绕，　博达多闻以为伴，
殿舍天宫中长养，　如何今日乐林间?”

尔时，优陀夷以偈对曰：

“如法生子恒现前，　同修寂止在其侧，
心好闲林修诸定，　离畏导师乐山林?”

尔时，净饭王以偈问曰：

“童子昔日在宫时，　以天浴池而澡沐，
亦用香泽涂其身，　今在林中谁为洗?”

尔时，优陀夷以偈对曰：

“诸法池水戒善岸，　牟尼自浴并浴他，
己及诸子浮不湿，　自度以讫及群生.”

尔时，净饭王以偈问曰：

“昔种种香常熏体，　金线真珠以严身，
常著天子妙衣服，　今在林间用何饰?”

尔时，优陀夷以偈对曰：

“功德鬘严戒香熏，　禅定璎珞惭愧衣，
通明解脱自庄严，　光明威德耀林中.”

尔时，净饭王以偈问曰：

“昔以刀剑弓箭矛，　健士执持常防卫，
亦用宝盖恒覆荫，　今独林中谁守护?”

尔时，优陀夷以偈对曰：

“慈悲忍辱自防卫，　声闻弟子眷属力，
以功德法定无怖，　十力雄猛四无畏.”

尔时，净饭大王以偈赞曰：

“善哉善说我子德，　久修善法不退转，
汝进食讫将饭去，　我亦往诣牟尼王.”

尔时，优陀夷复白王言：“大王，婆伽婆是大众师，善御群生；是大仙人，能善安住沙门众中；沙门中王，光明普照。譬如十五日夜，净月圆满，众星围绕，光明甚盛照耀一切；世尊亦尔，在沙门众中光明照耀，亦复如是。譬如秋日，在于空中无诸云翳；彼婆伽婆亦复如是，在大众中光明照耀，亦复如是。譬如帝释，天中之王坐善法堂，诸天之中光明显赫；彼婆伽婆在于众中，光明晃耀，亦复如是。譬如须夜摩天王、兜率陀天王、化乐天王、他化自在天王，在天众中光明显耀，威德独尊；彼婆伽婆于沙门众中，威德显赫亦复如是。犹如娑婆世界主大梵天王，与百亿梵众之所围绕，光明晃耀，威德独尊；彼婆伽婆在沙门众中，光明显赫，威德尊胜，亦复如是.”
尔时，净饭王闻说婆伽婆道德已，心作是念：“此乃世尊声闻弟子，犹有如是大神通、大威力、大功德，何况如来!”复念太子本生之时，大地六种十八相动，动、遍动、等遍动，踊、遍踊、等遍踊，吼、遍吼、等遍吼，震、遍震、等遍震，起、遍起、等遍起，觉、遍觉、等遍觉；放大光明，无人扶持行于七步；空中二道流水注下洗浴其身；自然而有真金圣座，于虚空中化成天盖，诸天礼拜；乃至未出家时，不为五欲之所迷惑；凡有所作，决定不退，随说能作；一切时中坚固大力，不作妄语，不违信行，本作是言：“我成阿耨多罗三藐三菩提，自度己讫，复当度王.”
时，王念佛为菩萨时本誓愿故，说是偈言：

“若有初生已，　明智言不虚，
所说事不异，　智者谁不信？
若有初生时，　世亲说无等，
必作天人尊，　智者谁不信？
若有不能惜，　宝聚如雪山，
离于贪吝者，　智者谁不信？
若能于梦中，　不作虚妄语，
如说如修行，　智者谁不信？
如刀剑之语，　不能恼令瞋，
离于忿怒事，　智者谁不信？
无有能欺者，　贪瞋亦不染，
具足智慧王，　智者谁不信？
一切妙五欲，　及以种种报，
无有能系缚，　智者谁不信？
种种希有事，　及以众妙物，
无有能怖畏，　智者谁不信？
以诸美妙言，　明人善巧说，
无有能惑缚，　智者谁不信？
以诸顺义语，　诸欲决定句，
于此不能缚，　智者谁不信？
以诸军驾力，　及以种种护，
能出于妙城，　智者谁不信？
弃舍妙欲乐，　为求甘露行，
希望于菩提，　智者谁不信？
六年修苦行，　勇猛无能当，
求于胜菩提，　智者谁不信？
六年粗少食，　求于胜菩提，
利安诸世间，　智者谁不信？
六年为魔扰，　相续求短缺，
不能得其便，　智者谁不信？
远离五欲过，　不求于他物，
常利益世间，　智者谁不信？
不从他闻法，　自然成菩提，
寂定难可觉，　智者谁不信？
梵天自劝请，　勤求佛世尊，
如请而演说，　智者谁不信？
哀怜愍我故，　来到尼俱园，
为度诸释种，　智者谁不信？
如来自度已，　度我于有海，
忆念本誓愿，　智者谁不信？
今正得利时，　知佛一切智，
为怜愍我故，　智者谁不信？
我今当往诣，　见人导师身，
作是思念时，　自省是人王.”

尔时，净饭王久思量已，白慧命优陀夷言：“比丘，汝今至此，更何所须?”时，优陀夷以偈答言：

“本为利益大王故，　我今乘通来至此。
若于十力起一信，　男女皆得趣善道，
十力功德无边际，　大仙为诸释种来。
欣欣之事今方至，　人主应当发信心，
大王名称必增长，　遍满三千大千界。
汝子既是人王藏，　具足十力慈悲心，
游行十方心无碍，　如华在水不染著。
自度四流诸有已，　亦度人天四瀑河，
安置无畏洲岸上，　大王应当信导师。
拔去四流三毒箭，　亦降群生胜医师，
于众医中最尊上，　大王应当深敬信。
亦能降伏诸军众，　魔王眷属恶亲党，
证于寂灭妙菩提，　大王应当深敬信。
诸人天王咸劝请，　为度众生说妙法，
敷演无上甘露药，　人中牛王应当信。
隐蔽一切外道众，　转过称量妙法轮，
化度无量亿众生，　大雄人王应当信。
无明厚覆黑暗中，　自眼清净复净他，
说法能除诸盲翳，　大雄人王应当信。
老病死畏逼迫者，　说除老病不死法，
令世间众升善趣，　大雄人王应当信。
三火所烧世间众，　如地洞燃以水灭，
说于八正圣为人，　大雄牛王应当信。
除断三秽吐诸恶，　能离世间三垢浊，
游行十方甚奇妙，　勇猛牛王应当信。
如父爱子愍世间，　十力大慈心普润，
起大悲愍度众生，　勇猛牛王应当信。
难调能调婆伽婆，　所应度者今悉度，
能灭炽然诸烦恼，　勇猛大王应当信。
众生堕于三有海，　犹如船舫能济渡，
十力大悲救世间，　勇猛牛王应当信。
无量功德端正身，　大悲游行化世间，
令久浊心得清净，　勇猛大王应当信。
如摩尼宝澄清水，　游行世间净众生，
除断群迷竞乱浊，　勇猛大王应当信。
如摩尼珠性清净，　能令智者心欢欣，
世尊离恶心皎洁，　令诸明人欣慕乐。
于世间最起信心，　能使天人离苦担，
舍诸有趣得寂灭，　勇猛大王应当信。
功德聚中说少分，　如在虚空鸟一迹，
佛功德岸我不知，　大王应当深敬信.”

尔时，净饭王闻慧命优陀夷善说世尊为菩萨时所修功德，即自念知如来本誓：“我得度已，必当度王.”如是念已，深生敬信，复白慧命优陀夷言：“比丘，汝今即是我子之子。汝可食竟，速还佛所，将食奉佛。我今亦当往见世尊.”
尔时，慧命优陀夷，知净饭王得于敬信，饭食已讫，即持肴馔，奉上如来。
尔时，佛告诸比丘言：“优陀夷教化净饭王得于正信。诸比丘，今日诸天世人大得利益.”
尔时，世尊赞叹优陀夷言：“善哉！善哉！汝于今日得大福德，以净饭王得敬信故.”
尔时，佛告诸比丘言：“迦卢陀夷化净饭王，所得功德若是色者，十方世界恒沙佛刹所不容受，以功德聚广大无量故.”
