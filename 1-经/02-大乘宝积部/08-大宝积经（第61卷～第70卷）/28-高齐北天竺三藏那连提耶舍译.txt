 菩萨见实会第十六之八 光音天等得授记品第二十
尔时，五十八千万光音诸天，见诸阿修罗、伽楼罗乃至梵天等供养如来，闻授记已，欣喜踊跃，皆得称心，偏袒右肩，右膝著地，向佛合掌，恭敬作礼，白佛言：“世尊，有三昧名照耀一切法，若菩萨摩诃萨学是三昧，一切法中悉得光明，得入菩萨法门。菩萨摩诃萨解了知已，得无边辩、无碍辩、相续辩、种种辩、美妙辩、真善辩、相应辩、解脱辩、微细辩、不共辩、甚深辩，乃至得于如来之辩。世尊，何者名为照耀一切法三昧？菩萨入此诸法门故，念诸觉观，知一切法无觉离觉。是无觉法遍一切处，无有一法能觉察者。何以故？性自离故。若法无性，云何能觉知一切法？无其觉已。入阿字门得上辩才，彼菩萨入阿字门已，得无边辩。阿字无边，阿字非普遍，阿字无作，阿字非有为，阿字非成就，阿字非事，阿字无所依，阿字无动转，阿字非略，阿字非广，阿字非分别，阿字非众事成，阿字不可穿，阿字非色，阿字不可示，阿字不可观，阿字无有能见者，阿字非可思，阿字不定住，阿字非可知，阿字非能知，阿字非可测，阿字不能自示现，阿字亦不能示他，阿字非思议，阿字不去，阿字不来，阿字非近，阿字非远，阿字非言说，阿字亦非可说法，阿字非名，阿字非用，阿字非现前，阿字非覆障，阿字非移转，阿字非可改，阿字非差别，阿字无二，阿字非生，阿字非虚妄，阿字非真实，阿字不可说，阿字非生灭，阿字非清净，阿字亦非可净法，阿字非执持，阿字非摄他，阿字非弃舍，阿字不为他法作，阿字亦不作他法，阿字不生，阿字不灭，阿字不能生他法，亦复不能灭诸法，阿字非生非不生，阿字不与生法作生因，亦复不作不生缘，阿字非依非不依，阿字非假非不假，阿字非却非不却，阿字非许非不许，阿字非可得亦非不可得，阿字非空非不空，阿字非分别非不分别，阿字非相非不相，阿字非愿非不愿。世尊，一切诸法皆如是相，所谓无相；一切诸法皆同一实，所谓无实；皆同一趣，所谓无趣；皆同一入，所谓无入；皆同一假，所谓无假；皆同一用，所谓无用；一切诸法皆同一说，所谓无说。世尊，诸法无起不可得故，诸法非有以无有故，诸法无生以不生故，诸法无灭以不灭故，无为法者无有作故。世尊，一切诸法皆同一如，当如是知。世尊，是诸不生法，彼法事用云何得知？世尊，譬如有人梦中所作，当知诸法亦复如是。何以故？梦所作事，不生不起亦非有故。梦虽不实，非无假名说有梦作，一切诸法皆亦如是。世尊，譬如响声唯有假名，诸法但假亦复如是。世尊，喻若幻人但是假名，当知诸法亦复如是。世尊，譬如阳焰但假名字，诸法假名亦复如是。世尊，如镜中像但有名用，当知诸法亦复如是。世尊，为悦豫凡愚说有梦事，梦中所作皆非真实；响、幻、焰、影亦复如是，但有假名皆无实作。世尊，我等如是解知如来所说法义.”
尔时，光音诸天以偈赞佛：

“世尊善知此法义，　及余种种无边法。
如来所有诸佛子，　得父资财常游戏，
世间少智莫能入，　由常计著我心故。
十方求我不可得，　我体本来性自空，
如空阳焰非实水，　愚痴见彼作水想。
都由无智生迷惑，　虚妄颠倒计我人，
彼痴愚惑如来教，　是故不解深义趣。
凡夫心识如焰水，　不能了知诸阴义，
心乐生死著苦箭，　诸根駃流所漂溺。
斯等毕竟无自性，　为痴覆蔽妄受苦，
彼皆失智心迷乱，　于诸苦中生乐想。
心常颠倒顺三毒，　是诸烦恼甚可怖，
贪欲瞋恚及愚痴，　斯诸结使常随逐。
深乐受故生渴爱，　愚痴不识故受苦，
无智随顺诸烦恼，　如人痴负怨家行。
闻佛所说空教门，　于空反畏失解脱，
譬如怯人执持刀，　应得安隐反生畏。
大智世尊所说法，　谓是微妙阿字门，
能生真实胜智慧，　犹如平地生大树。
降诸魔怨那由众，　能悟安隐妙菩提，
以彼八正大船筏，　于诸有海度群生。
世尊所有诸佛子，　了知如来胜教法，
速灭烦恼诸怨敌，　疾证无上大菩提。
既自解脱离毒心，　见余毒者施智药，
得到究竟彼岸果，　获大安乐无为处。
一切诸法皆悉空，　诸余外论妄分别，
明人弃恶就正路，　皆由本来久修学。
心无所著即解脱，　诸法体性自如是，
彼能如是了知者，　成佛大力那罗延。
无有系缚及缚者，　诸法性空皆亦无，
真如寂灭及非如，　非是垢秽亦非净，
烦恼无相亦无断，　以其本来性自空。
如是能知真实法，　彼人当得一切智，
自证解脱复度他，　此等不生亦不灭。
世间天人皆迷惑，　如春禽兽见焰水，
虚妄分别起渴心，　想见男女受苦恼。
以业种种生诸趣，　由心作故有差别，
造业有报及以受，　彼业无有能作者。
我等如是解佛法，　是诸如来妙境界，
是故如来心调伏，　诸根寂静能忍辱。
世尊如法得供养，　清净无垢尽诸秽，
具足众德离闇冥，　唯佛能施三界眼。
我今赞佛所获福，　唯有出世大导师，
二足世尊功德聚，　能知我等所得报。
以此微妙胜善根，　回施一切诸群生，
愿彼当于未来世，　悉得成就一切智.”

尔时，世尊知光音天深信心已，及知修行辩才具足，欲令大众功德善根当复渐渐胜进增长故，是时如来即现微笑。尔时，慧命马胜即以偈颂，问世尊曰：

“大悲善逝非无因，　而现希有微笑相，
能利世间无上士，　正觉智慧超群生。
两足世尊功德聚，　怜愍众生愿演说，
为谁而现此微笑，　殊胜光显于世间？
一切众生若得闻，　心意决定大喜悦，
修行善业证佛果，　得离生死到涅槃。
斯诸世间天人众，　生死苦恼之所逼，
愿度群生于有海，　演说八正大船路。
如是得闻大仙说，　具八功德最胜道，
世间于是生欣喜，　乐修诸善愿成佛。
勇猛精进有大力，　内心清净离诸疑，
当传如来所说法，　是佛真子顺圣教。
此诸众会无余念，　一心瞻仰大瞿昙，
惟愿敷演授记事，　令其决断疑惑心。
合掌恭敬正意住，　咸皆愿乐欲听闻，
善哉愿说甘露味，　诸有渴法当得饮。
是等一切诸会众，　心净爱乐胜功德，
瞻仰如来最胜颜，　犹如婴儿观母面。
大慧愿授此天记，　开现微笑因缘事，
得闻如来授记已，　世间当获大利益。
谁于牟尼增善根，　及以发愿得满足，
克获微妙功德藏？我今乐闻彼受记。
大众必生欣喜心，　闻佛所说授记故，
决定当具念慧力，　及得修行三昧定.”

尔时，世尊即以偈答慧命马胜言：

“善哉马胜所问事，　辩才应机正是时，
斯即如来神通力，　以是汝今生智慧。
为利世间故增辩，　是故汝今能致问，
我今为彼说授记，　寂静诸根一心听。
此诸胜慧光音天，　过去已供无量佛，
见是世间孤无救，　发心安住欲作佛。
修治真实微妙行，　必定当成一切智，
为求佛道诸众生，　如迷失径教正路。
如是得闻世尊教，　其声最胜无等等，
乐佛功德智慧人，　必得究竟到彼岸。
彼有智力知善恶，　决定当获佛菩提，
欣喜已发菩提愿，　如妇生男称其心。
此天为求菩提者，　示其出世真正路，
于不可说那由劫，　修习菩萨胜妙行。
所化众生过众星，　安置于佛菩提已，
当来具足世间解，　自然成就一切智。
彼等妙土不可说，　世界宽广有百亿，
是诸妙刹甚清净，　无量种种胜庄严。
彼佛国土诸众生，　无三恶趣及八难，
一切皆发菩提心，　咸各得住不退转。
彼诸如来国土中，　亦复无有小乘法，
众生悉皆求佛道，　便得进趣不退地。
是诸刹土众生类，　一切寿命悉齐等，
经于十亿恒沙劫，　皆由值遇诸佛故。
若教那由刹众生，　悉得入于小涅槃，
若复有人化一人，　或男或女入大乘。
初福比此功德聚，　算数譬喻不能及，
是故若住大乘者，　应当转化于余人。
马胜以是因缘故，　如来出世甚为难，
犹如优昙极难值，　无边大智如是说。
以巧深智善知识，　善解方便示正路，
安隐无上胜菩提，　若人求者应亲近。
从佛口闻如是语，　具足微妙甚深义，
一切大众皆欣喜，　踊跃充满称心意。
那由诸天住空中，　皆散天衣旋转下，
欣喜赞声满虚空，　敬礼无比大神力。
清净妙智度世间，　能灭众生烦恼热，
佛说甘露灭三毒，　如阿伽陀消众毒。
得闻智慧断诸结，　世间迷惑多苦恼，
于其有趣当得脱，　从佛得闻胜法故.”
