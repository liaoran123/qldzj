
尔时，世尊现其瑞相。以是相故，时毗摩质多阿修罗王，作是念言：“我今最初供养世尊.”时毗摩质多阿修罗王，与其徒众六十那由他，婇女眷属亦六十那由他，以其海中无价宝珠及余海中所无悉采供养。尔时，阿修罗王化作六十那由他七宝车，一一宝车复化六十那由他调顺之马，一一调马复化七宝铃网庄饰马上，复化真金铃钏以饰马脚，一一马亦复化作七宝缠髻騣尾，一一调马复以真金鞦辔。彼诸调马皆以七宝为角。彼诸调马车上七宝庄严轩盖，皆用七宝在虚空中，随车行住。一一轩盖皆悬七宝流苏铃带，一一轩盖皆化宝网弥覆其上。彼诸车马轩盖铃网，为风所吹出微妙音夺人视听，犹如善击百妓音乐出种种声，令人喜乐夺人心意。一一宝车在虚空中，去地六十由旬。一一车后作诸音乐。一一车上皆有阿修罗女，种种严饰在其车上。是诸女等，或有立舞，或有坐舞，或有唱歌，或身动转，或散栴檀末香，或散优钵罗末，或雨沉水末，或雨多摩罗拔香，或雨天诸末香，或散阿修罗香末，或雨金末，或雨曼陀罗华、摩诃曼陀罗华、曼殊沙华、摩诃曼殊沙华、波卢沙迦华、摩诃波卢沙迦华、迦迦罗婆华、摩诃迦迦罗婆华、波吒棃华、摩诃波吒棃华、质多罗波吒棃华、摩诃质多罗波吒棃华，悉皆化作用供养佛，或散金华、银华、毗琉璃华、玻瓈华、赤真珠华、码碯华、砗磲华，或持七宝以散世尊。有散衣服，或以手环、臂脚钾钏、宝冠、宝鬘庄严之具，金锁、银锁、真珠、绳贯，或长或短，或有七宝项巾及诸璎珞金银耳珰，或以七宝盛发之袋以散于佛。或以顶鬘在臂铃钏动摇发声，或以七宝填鬘以金庄严，或以金填七宝庄严，有执金网，有捉金流苏，有持摩尼流苏，有持真珠流苏，或持金盖、银盖，或持毗琉璃盖，有持七宝盖者，或持种种宝幢，或持种种色幡，或雨香水者，皆为供养佛故。或有合掌说偈赞叹曰：

“归命丈夫调御师！归命丈夫最胜士！
归命丈夫两足尊！归命丈夫无等伦！
归命明照世间者！归命最上大智海！
归命具足功德林！归命最胜微妙山！
归命具足功德聚！归命灭除诸烦恼！
归命修诸净行师！归命净行无断绝！
归命无依不怯弱！归命无懈无悼动！
归命决定发精进！归命决定满足者!”

尔时，阿修罗王亦复化作六十那由他七宝帐幕，甚奇微妙杂色庄严。一一帐幕净游之下亦复化作六十那由他七宝大地。彼诸地上亦复化作六十那由他楼橹却敌，七宝合成微妙第一。一一却敌亦复化作六十那由他重阁殿堂，七宝庄严。一一堂殿复有六十那由他门户窗牖，七宝庄饰。一一门户金门银扇杂宝雕饰，其诸门阃一一皆用毗琉璃宝，一一门枢皆用砗磲，复以砗磲为柱，一一柱上以赤真珠以为栌栱，码碯为地。其银门者悉用金扇，毗琉璃为阃，砗磲雕镂码碯为枢，赤珠为柱，白玉为栱，玻瓈为地。毗琉璃门户，玻瓈为扇，金为门阃，银为户枢，白玉为柱，码碯为栱，赤真珠地。玻瓈门户，毗琉璃为扇，码碯为阃，赤珠为枢，以金为柱，银为基栱，白玉为地。码碯门户，白玉庄饰，赤真珠宝以为阃扇，银为户枢，琉璃为柱，金为基栱，玻瓈为地。赤真珠户，玛瑙庄饰，白玉阃扇，银为户枢，毗琉璃柱，玻瓈基栱，黄金为地。白玉门户，码瑙庄饰，金为阃扇，毗琉璃枢，白银为柱，玻瓈为地，赤真珠宝以为基栱。彼诸门户一一户中，化作六十那由他师子之座，七宝合成，以诸天、人、阿修罗衣弥覆其上，或敷迦旃陵伽衣，或敷憍奢耶衣。其座两头置朱色枕。彼诸座前有七宝几，一一几上有于六亿阿修罗王种种衣服，所谓诸天树衣、刍摩罗衣、憍奢耶衣、迦尸迦衣。一一师子座上，各各皆有二修罗女众宝庄严。一一女人皆持七宝多罗树叶，以为其扇。一一座中皆有化修罗子，在于座上两女侠侍，持七宝扇。彼诸门户亦复化作六十那由他七宝幢盖。于金门户化作青幢黄柄，玻瓈间错。于银门户化作黄幢赤真珠柄，白银间错。于毗琉璃门化作赤真珠幢，黄金为柄，玻瓈交错。玻瓈门户化作杂色宝幢，黄金为柄，白银交错。青幢黄头、黄幢青头、赤幢白头、白幢赤头、杂色幢者七宝为头。彼诸宝幕及诸殿堂于虚空中，绕佛三匝。犹如三十三天伊罗婆那龙象在空游行，俱持毗陀罗婆树、棃耶多罗树供养诸天；彼诸帐幕于虚空中右绕三匝，亦复如是。彼诸宝幕却敌之中，及以地上重阁殿堂，有诸门户、师子之座、庄严宝盖、宝幢、幡华，雨天真檀末香、天优波罗末香、沉水末香，复雨曼陀罗华、摩诃曼陀罗华、曼殊沙华、摩诃曼殊沙华、迦迦罗婆华、摩诃迦迦罗婆华、波吒棃华、摩诃波吒棃华、质多罗波吒棃华、摩诃质多罗波吒棃华、金华、银华、毗琉璃华、玻瓈华一切众宝华，雨金、雨银、雨天树衣。彼诸修罗王子手中悉持如是宝珠，以珠力故，随意所须皆能降雨。
尔时，迦毗罗城四门之外，各各纵广六十由旬，以阿修罗王威神之力，放光遍照六十由旬，上照六万由旬周围遍满供养之具，彼诸浮游帐幕绕佛而住。时迦毗罗城中积曼陀罗华，举高七丈。天上香水成泥，以佛神力，令其香气遍满三千大千世界。于此三千大千世界中，所有住大乘者，彼诸众生闻其香气，乃至初发阿耨多罗三藐三菩提心得不退转，况复久修！
时，毗摩质多阿修罗王，乘七宝车绕佛三匝，以妙天真檀末以散佛上，而说赞曰：

“我今归依婆伽婆，　能施天人无畏者！
归依最胜不可动，　希望无上妙菩提！
我今归依婆伽婆，　心喜不堕三恶趣！
是故我今归依佛，　希求无譬妙菩提！
我今归依婆伽婆，　能除生死大苦海，
能断旷野离恼净，　堪能引导众生师！
我今归依婆伽婆，　以此归依不求生，
老死所逼大苦恼，　世尊为诸天人归!”

尔时，毗摩质多阿修罗王，以偈叹佛，右绕三匝。时彼诸马璎珞庄严，彼诸车庄严，彼诸阿修罗、阿修罗女庄严。彼诸幡幢宝盖铃网等，为风所吹，出深妙声，称心夺听，譬如具足百妓音乐，善巧奏击出深妙音、称意音声，甚可听采，夺人耳目。如是诸马庄严璎珞乃至铃网，为风所吹，出微妙音，如巧奏击百种音声甚可爱乐。
尔时，毗摩阿修罗王，绕佛三匝，雨天真檀末香、优钵罗末、沉水末香、多摩罗末香、种种阿修罗香末从空而下，雨天曼陀罗华、摩诃曼陀罗华、曼殊沙华、摩诃曼殊沙华、波卢沙迦华、摩诃波卢沙迦华、迦迦罗婆华、摩诃迦迦罗婆华、波吒棃华、摩诃波吒棃华、质多罗波吒棃华、摩诃质多罗波吒棃华，复有种种化华，雨金华、银华、毗琉璃华乃至七宝众华从空而下，雨天香水、阿修罗香水从空而下。以香水故，迦毗罗城内外纵广六十由旬，悉成香泥，以其泥香遍满三千大千世界。所有菩萨闻其香者，于阿耨多罗三藐三菩提得不退转。
尔时，毗摩质多阿修罗王，绕佛三匝，以佛神力于虚空中，作天妓乐及阿修罗音声。彼诸音乐以佛神力，其音遍满三千大千世界，皆悉闻知。所有住大乘者闻其声已，悉于阿耨多罗三藐三菩提得不退转。无量百千阿修罗女，或歌或舞，或奏音乐，或身动转，又散天真檀末、优钵罗末、沉水末、多摩罗拔香、曼陀罗华、摩诃曼陀罗华、曼殊沙华、摩诃曼殊沙华、波卢沙华、摩诃波卢沙华、迦迦罗婆华、摩诃迦迦罗婆华、波吒棃华、摩诃波吒棃华、质多罗树华、摩诃质多罗树华、金华、银华、毗琉璃华、众宝杂华，又雨化华以散佛上，又散诸天衣服、臂脚铃钏以散佛上，腰璎珞、手臂璎珞、指环、项巾、七宝之鬘、金锁、银锁、真珠之贯、摩尼璎珞、半月珠璎于两肩上，七宝衣璎、种种宝璎，两耳珰磲、盛发宝袋、庄严顶冠、种种流苏、种种香流苏、种种真珠流苏、种种摩尼流苏，或雨天种种宝盖金末香水。又阿修罗女手把赤真珠以散佛上，又捉宝散者，又捉种种珠散者，皆为供养佛故。
毗摩质多阿修罗王，与其眷属皆悉相顺，而说偈言：

“我常如是心，　值遇佛世尊，
归依如来故，　未来常供养.”

尔时，波罗陀阿修罗王所设供养，亦如毗摩质多阿修罗王，等无有异；乘七宝车，右绕三匝，以偈赞佛：

“我礼得实十力士，　亦礼离怖无畏者！
决定得于不共法，　归命导引诸世间！
我礼断除结缚者，　亦礼出离生死道！
我礼到岸住陆地，　将导贫乏众生师！
我礼深智不思议，　与众和合不掉动，
于诸趣中心解脱，　犹如莲华不著水！
牟尼本修诸空法，　离诸简择得无相，
于一切处无所愿，　我礼如空无所依!”

尔时，善臂阿修罗王所设供养广大无量，如毗摩阿修罗王，等无有异；乘众宝辇，右绕三匝，散诸金粟，以偈赞曰：

“大牟尼尊无等伦，　天上天下亦无比！
佛知众生如阳焰，　非真实有唯想转，
于此无作无受者，　亦无士夫空无我，
离诸所作无体性，　说于一切寂定法。
于善逝法得信解，　观一切法悉平等，
彼当得作导师子，　顺佛言教如父说。
我今赞叹所得福，　唯佛智解能照知，
我以福德悉无余，　回施众生皆作佛.”

尔时，复有跋墀毗卢遮那阿修罗王所设供养，亦如毗摩质多阿修罗王，等无有异；乘七宝车，绕佛三匝，散以银华，说偈叹曰：

“我今礼佛妙好相，　渡生死海到彼岸，
自身得度复度他，　安置彼岸无畏处。
唯佛大慧知群生，　倒见丛林无智者，
迷惑焰水计为实，　无等悲心皆已知。
世尊妙人见众生，　如幻阳焰如光影，
牟尼如法生善子，　三有中行不染污。
大自在人知非实，　知诸法性彼此空，
愚痴如梦受欲乐，　佛子知已修诸行.”

尔时，罗睺罗阿修罗王所设供养，亦如毗摩质多阿修罗所设供养；乘七宝车，绕佛三匝，以质多罗波吒棃华以散佛上，说偈赞曰：

“大仙如来神妙身，　超过一切诸天人，
既如须弥比芥子，　复似大海譬牛迹。
如来颜容甚端正，　众相庄严第一最，
超过一切色中上，　如日出现萤息照。
世尊无量威德聚，　超过一切威德者，
令诸威德不能现，　如日出时萤光隐。
大圣世尊智慧海，　超过遍覆三有界，
蔽诸外道令不现，　如日盛明月光没.”

尔时，睒婆利阿修罗王所设供养，亦如毗摩质多阿修罗王；修供养已，乘七宝车，绕佛三匝，用摩诃波吒棃华以散于佛，说偈赞曰：

“乐奢摩他智慧者，　能除三毒贪瞋痴，
引导众生出世间，　犹如甘雨灭尘焰。
世尊炽然正法眼，　亦如酥投大盛火，
能断烦恼疑网尽，　亦如火烧大圹野。
颜容端正甚微妙，　众相庄严最第一，
超过一切诸妙色，　如日出时萤光隐。
如来秉持诸善根，　无量亿万那由劫，
能除烦恼及恶业，　如食甘露去身毒。
吹除一切无明冥，　如夜明炬照黑闇，
如来示现正法眼，　犹如珠师显宝价.”

尔时，乐战阿修罗王所设供养，亦如毗摩质多阿修罗王；设供养已，乘七宝车，绕佛三匝，散众宝华，以偈赞曰：

“难调恶心佛能调，　如勇健士降胜敌，
善得柔软心自在，　我礼心调无畏者。
能调诸根离怨对，　离畏无畏得安隐，
世尊烦恼不更发，　消伏毒害悉无余。
那罗延力善修慈，　于爱憎中心平等，
如来知诸众生相，　不为六道之所摄。
离诸想心竭有爱，　放智慧光破诸闇，
于诸法中心不著，　牟尼超过无等伦.”

尔时，善目阿修罗王所设供养，亦如毗摩质多阿修罗王；修供养已，乘七宝车，绕佛三匝，奉众宝藏以献于佛，说偈叹曰：

“大雄久已知，　诸法真实相，
所谓法名者，　各各和合假。
一切诸法体，　种种求不得，
所言此法者，　说唯是假名。
离名名体性，　诸相亦如是，
无相亦无名，　已离三种法。
所言解说者，　实无可显说，
说者说亦无，　解者亦复然。
如是知于法，　无上牟尼子，
于诸法不著，　修行大名称.”

尔时，伏三界阿修罗王所设供养，亦如毗摩质多阿修罗王；修供养已，乘七宝车，绕佛三匝，用真珠璎珞以奉如来，说偈叹曰：

“我今叹佛离怨敌，　颜容端正戒智力，
一切世间无如佛，　以无比身伏仇对。
色力光明照三有，　修诸善业得端正，
以布施力得其相，　八十种好悉严净。
净持戒力无能动，　明人思量所不得，
佛持戒心清净故，　人中师子所作成。
如来智力更无比，　以无怖畏胜三界，
如师子王众中吼，　超过一切诸外道.”

尔时，毗卢遮那阿修罗王所设供养，亦如毗摩质多阿修罗王；设供养已，乘七宝车，绕佛三匝，手执众宝以散如来，复以偈颂而赞叹曰：

“诸众皆集牟尼所，　净心瞻仰如来面，
一切现前睹世尊，　斯则如来不共相。
佛以一音演说法，　种种随心各皆解，
世尊说应众生机，　斯则如来不共相。
佛以一音演说法，　众生随类各得解，
称意所欲知其义，　斯则如来不共相。
佛以一音演说法，　或有修进或调伏，
或有获得无学果，　斯则如来不共法.”

尔时，目真邻陀阿修罗王所设供养，亦如毗摩质多阿修罗王；修供养已，乘七宝车，绕佛三匝，手执赤真珠以散佛上，说偈赞曰：

“欣喜净心敬信佛，　离于傲慢无邪见，
顺佛阿含不放逸，　是为修行无比子。
诸法自性不可得，　如梦行欲悉皆虚，
但随想起非实有，　世尊知法亦如是。
如秋时云水中月，　迷惑无智愚众生，
不能惑著明智人，　深乐佛法精进者。
妙人最妙不错悟，　于佛法中不放逸，
分别诸法悉如梦，　得见如实妙三昧.”

尔时，毗摩质多阿修罗王等，有六十那由他阿修罗，设供养已，皆各合掌作礼而住，欣欣踊跃，情意充满，喜乐称心，菩提之心流注不绝。
尔时，世尊知彼诸阿修罗信心供养已，如诸佛法示现微笑相，从其面门放无量色光，青黄赤白红紫玻瓈，亦如金银及以杂色；从口出已，绕佛三匝，还从顶入。
尔时，慧命马胜比丘，从座而起，偏袒右肩，右膝著地，合掌向佛，为佛作礼，以偈问曰：

“雄猛牟尼现瑞相，　愍世间者非无因，
人中最胜愿为说，　大仙所现之因缘。
怜愍世间现瑞应，　见诸修罗胜供养，
欲授修罗决定记，　令我等辈得欣欣。
朝有胜心无有疑，　此众中有发心者，
世尊知其信根已，　人中师子现此瑞。
朝日谁发清净心？谁于人中生胜信？
世尊知其信根已，　现此最妙之瑞相？
今此大众皆有疑，　皆见如来现微笑，
谁复朝日降魔怨，　现此瑞相为此人？
善哉降怨大仙尊，　愿断大众心犹豫，
愿尊速说勿踟蹰，　断此大众之疑网!”

尔时，世尊以偈答马胜比丘曰：

“善哉比丘所问义，　我所现瑞利世间，
我说果报无有余，　汝今一心善谛听。
诸阿修罗供养佛，　为求无上胜菩提，
修罗心意无所依，　如手在空不障碍。
此等供养世尊已，　阿修罗众心清净，
大智皆舍修罗道，　于人天中久受乐。
此等于其未来世，　值遇恒沙人师子，
于善名劫得成佛，　如来皆号为善名。
数满六十那由他，　名振十方照世间，
演说无依无著法，　广能度胜天人众。
彼诸佛土甚严净，　佛知世间离五浊，
净佛国土三千界，　满足六十那由他。
彼国无诸三恶趣，　以欣喜心土田净，
彼佛雄猛除诸难，　演说无上大乘法。
彼等诸佛得寿命，　住世六十那由劫，
演说无所依止法，　一一导师皆亦然。
彼诸如来灭度后，　世间智者尽皆灭，
满足六十那由劫，　彼佛正法住在世。
是诸如来各各度，　如恒河沙众生聚，
彼诸如来等无量，　土寿法住亦如是。
彼诸善逝能成熟，　六十那由众生数，
皆令安住大乘中，　各各绍继三宝种。
今此授记为修罗，　利世间者大仙说，
天人闻斯授记已，　身心踊跃得净信.”
