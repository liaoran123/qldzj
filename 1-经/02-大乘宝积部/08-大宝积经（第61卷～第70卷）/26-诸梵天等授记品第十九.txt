
尔时，六千万诸梵众天，见诸阿修罗、伽楼罗乃至他化自在天等供养如来，闻授记已，欣喜踊跃，皆得称心。彼于世谛禅，以喜悦为食，亦于佛法中，得智慧明宿殖善根故，已曾亲承供养诸佛故，及深信清净故，于甚深法获得法忍。彼诸天等，知诸法无作非无作、非生非不生、非有非不有、非起非不起、非灭非不灭、非依非不依、非清非浊、非憎非爱、非贤非愚、非知非不知、非见非不见、非受非不受、非恻非不恻、非无非非无、非物非非物、非可得非不可得、非去非来、非趣非不趣、非空非不空、非相非不相、非愿非不愿。彼诸梵天，于一切法心无所著，亦无所住，于非用中不作非用想，于非不用中亦不作非不用想，于语言中无语言想，于非语言中亦无非语言想，于有作中无其作想，于无作中亦无无作想，于凡夫不作凡夫想，于非凡夫亦不作非凡夫想，于凡夫法不作凡夫法想，于非凡夫法亦不作非凡夫法想，于声闻不作声闻想，于非声闻亦不作非声闻想，于声闻法不作声闻法想，于非声闻法亦不作非声闻法想，于缘觉不作缘觉想，于非缘觉亦不作非缘觉想，于缘觉法不作缘觉法想，于非缘觉法亦不作非缘觉法想，于菩萨不作菩萨想，于非菩萨亦不作非菩萨想，于菩萨法不作菩萨法想，于非菩萨法亦不作非菩萨法想，于佛不作佛想，于非佛亦不作非佛想，于佛法不作佛法想，于非佛法亦不作非佛法想，于涅槃不作涅槃想，于非涅槃亦不作非涅槃想，于生死不作生死想，于非生死亦不作非生死想。如是彼天一切皆悉离诸分别，定心清净。彼等既得清净心故，以寂灭法，说偈赞佛：

“大圣甚深寂灭智，　修行寂灭到彼岸，
演说寂灭度众生，　亦自常行寂灭法。
菩提寂灭善清净，　斯法牟尼之境界，
速得寂灭胜甘露，　以是今得尽诸有。
恒说寂灭微妙道，　是彼智者所行处，
八正之路灭恼浊，　拔济一切诸群生。
善修寂灭证菩提，　乃是先佛之所行，
修彼能到安隐城，　过去诸佛所证知。
是诸如来修学法，　导师如是化世间，
若人能行有学法，　获得无学胜菩提。
一心趣向寂灭道，　诸根寂静久修习，
当得为佛世间解，　那罗延力度群生。
若知寂灭甘露者，　能尽一切诸有相，
是为真实如来子，　寂灭能除世间畏。
彼等所设供养佛，　胜上希有最殊特，
所说寂灭尽烦恼，　于诸无相最第一。
世间寂灭离诸相，　所谓寂灭即涅槃，
众生轮转受诸苦，　远离寂灭取相故。
牟尼诸法不思议，　即是菩提一切智，
已度淤泥到彼岸，　故佛于此无疑虑。
若有离阴得解脱，　于佛大乘不愿乐，
欲求菩提思灭度，　于其五阴生怖畏，
离欲净心求涅槃，　彼等如是简择智，
于法取相凡夫境，　是谓如来之所说，
若取寂灭即是缚，　以是不得一切智。
若有于其五阴相，　不生存执取著心，
彼能利益释迦法，　是名喜乐无相行。
能获无名安隐处，　逮得菩提佛境界，
降魔诤论灭烦恼，　速得成就一切智。
我等赞叹无上士，　所获寂灭诸功德，
唯佛大智能了知，　回施众生愿成佛.”

尔时，娑婆世界主大梵天王，知诸梵天赞叹佛已，对佛正立，以实功德而赞颂言：

“法王已知一切法，　不实虚诳如空拳，
亦如秋云及电光，　是故大圣离取心。
犹如梦中饥饿人，　餐食百味甘美膳，
梦人饥食皆不实，　如来见法亦如是。
又如梦中焦渴人，　得饮清净凉冷水，
梦渴饮水皆虚妄，　佛见诸法亦如是。
无作无受无众生，　无其作业及得报，
亦无得受果报者，　世尊于此无疑虑。
譬如美言得人爱，　然彼语言无可最，
亦无言说及听者，　大圣了知皆不实。
如闻箜篌美妙音，　其声亦无真实性，
世尊如是见诸阴，　知阴无体不可得。
犹如摩尼性自净，　系之衣上随色变，
诸法自体本清净，　虚妄分别增倒染。
譬如无垢鲜白衣，　随受染色种种变，
诸法如是性自净，　随所分别而染污。
犹如有人闻贝声，　寻其贝声从何来，
其声非自非他性，　大仙见法亦如是。
如人思美肴膳食，　其食众缘所合成，
观食各各无自性，　如来见法皆如是。
譬如众缘号为城，　推其城体无自性，
如是众缘皆悉空，　法王见法亦如斯。
喻若有人击鼓声，　虽能令人心欣喜，
声及众缘皆悉空，　大圣见法亦如是。
譬如有人打鼓时，　其声不从十方来，
声灭亦不向诸方，　世尊见法皆如是。
如是彼人击鼓已，　其鼓不生憎爱心，
亦不分别众缘性，　佛见诸法皆若斯。
又如彼人打妙鼓，　声不作心生他喜，
及以众缘皆亦然，　导师见法皆如是。
如人击彼妙鼓时，　鼓亦不生苦乐想，
亦不观察众缘性，　如来见法皆如是。
犹如有人击妙鼓，　声不即缘亦不离，
及彼伎缘亦复然，　牟尼见法皆如是.”

尔时，世尊知诸梵天大梵王等深心敬信，及以寂灭赞颂佛已，又见大众欲生善根，即便微笑。尔时，慧命马胜以偈问曰：

“既见如来口中出，　离垢清净微笑光，
世间天人大众等，　一切咸生希有心。
以见世尊微笑故，　诸来大众普怀疑，
皆悉瞻仰如来面，　殷勤愿乐欲听闻。
愿佛开示笑因缘，　荡除大众疑惑心，
最胜牟尼非无因，　而现希有微笑相。
诸佛所现微笑光，　必为利益诸世间，
今者为谁现此笑？惟愿敷演分别说。
大众得闻必欣喜，　由知微笑因缘故，
斯诸大众皆合掌，　一心瞻仰乐欲闻。
是故愿佛为解释，　必当断灭诸疑惑，
导师为彼诸来众，　愿垂演说微笑因。
众会若闻必喜悦，　以得洗除疑网故，
众心坚固皆清净，　专念希仰如来德。
大众瞻仰世尊颜，　犹如睹见初生月，
具八妙声如梵天，　一心渴仰愿速闻。
天人众等闻佛说，　必得除疑住正法，
梵音演说义相应，　得闻甚深出世法。
佛智善巧能悦豫，　故令大众增踊跃，
此众心净离疑结，　能乐如来一切智。
精进勇猛有力人，　乃能志求无上道，
是故导师愍世间，　惟愿解说令众喜。
善哉世尊平等心，　怜愍一切诸众生，
令诸大众增善根，　安心不动求佛智.”

尔时，世尊即以偈答慧命马胜曰：

“怜愍一切诸世间，　故我现是微笑光，
汝当谛听说彼因，　其义甚深微妙句。
此诸众会若得闻，　发勤精进修善业，
当得利益诸众生，　于佛妙法起胜行。
斯诸梵众皆欣喜，　如来法中悉无疑，
那由他劫久修行，　犹如恒河沙劫数。
于诸境界悉不著，　心如虚空无障碍，
虽乐常修菩萨行，　而不速取菩提证。
此等复于未来世，　无量亿劫恒沙数，
天众清净无垢秽，　得大势力住世间。
然后当成一切智，　为大法王有威力，
具足功德尽诸有，　观诸世间悉空寂。
彼佛如本久修行，　寿命限量亦如是，
斯诸善逝住世时，　能于苦恼度众生。
彼佛国土无伦匹，　世界严净甚滋茂，
无量那由劫数中，　如来演说不可尽。
彼佛刹土严净事，　无量佛说亦不尽，
彼佛同号大智力，　国土皆悉名最胜，
为众演说不动法，　不可思议无所依。
彼佛世界众生等，　咸皆修治诸善根，
无一众生受后有，　生死之中重生者。
彼等当时有一苦，　于其世间便显现，
惟畏诸行皆无常，　令诸众生起厌离。
尔时彼国众生辈，　离老病死诸苦相，
一切依于一教法，　同厌无常修胜行。
彼诸众生当尔时，　耳更不闻余音声，
唯闻不净无常苦，　无我寂灭空无相。
甘露涅槃及菩提，　安隐清凉无上乐，
斯等如是胜妙音，　恒常数数而得闻。
尔时更无余声响，　若树若壁及露地，
或复空中及寺庙，　但闻如是微妙句。
闻已一切皆得道，　便于生死得解脱，
皆是如来神力故，　具八功德妙音声。
尔时无有杂毒心，　所谓离欲及瞋恚，
亦无愚痴出恶声，　粗言逼恼来经耳。
一切厌背于生死，　趣向涅槃大正路，
彼土一切悉当空，　佛及众生皆灭度。
斯是彼佛大神力，　发弘志愿不思议，
曾于过去那由劫，　为求菩提修道行。
彼国所有诸众生，　一切悉皆当作佛，
此诸梵天发广愿，　皆由观察寂灭句。
悉得证知甚深义，　解了如来吉祥路，
其所修学皆通达，　于诸世间为导师。
彼能观察众生空，　不生疲倦懈怠心，
是故巧入诸法性，　修集菩萨胜妙行.”
