
尔时，复有四亿夜摩天众，见阿修罗、伽楼罗、龙女、龙王、鸠槃茶、乾闼婆、夜叉、紧那罗、虚空行天、四天王天、忉利天等，供养如来并闻授记，皆大欣喜，踊跃无量。尔时，夜摩天众，知佛如来以无碍智授彼记已，即于佛法起信乐心；起信乐已，即作是念：“如是佛法甚奇微妙！若证佛法者，无有不知，无有不见，无不简择，无有不证，于已生、未生、现生，或已灭、当灭、现灭，若业及报，皆如实知。甚奇！如来能知世谛及第一义，善知此二更无有余。彼佛世尊于其空法善能知见，善知简择善证相应，故名萨婆若。何谓世谛？一切世俗生死所行，于此诸法悉能晓知。第一义者，无有言说，无有知者，非心所行；以无知故，无能说者，无显示者，无开说者，无有闻者；以无说故，亦无知者，无生无示，无有见者，无有施设，无有取著，无有觉知，无有能到亦无所到，无能亲近，无能测量，无有建立，无有弃舍，无有所作亦无能作，无誉无毁无利无衰，无称无讥无苦无乐，非色非非色，非数非非数，非明非非明，非有烦恼非离烦恼，非世间非涅槃，非觉非观，非进非退，无动无作，无有戏论，过诸戏论；所说色相不可得，受、想、行、识亦不可得；眼相不可得，耳、鼻、舌、身、意诸相亦复如是；色相不可得，声、香、味、触、法相不可得；眼识相不可得，耳、鼻、舌、身、意识相亦不可得；眼触相不可得，耳、鼻、舌、身及意触相亦复如是；眼触生受亦不可得，耳、鼻、舌、身、意触生受亦复如是；色思觉相亦不可得，乃至法思觉相亦复如是；空相不可得，地界、水界、火界、风界、识界亦不可得；欲界相不可得，色界相不可得，无色界相不可得；有为相不可得，无为相不可得。如是等若彼彼法言说无能说者，如是如是法名不可说法也。佛法最胜无闻，愚痴凡夫众生不能知故，闻已惊怖。彼于佛法心生怖畏，于一切智智便即退失。诸天世人应当怜愍，如此众生常处生死，恒为苦切.”
尔时，夜摩天观诸世间烦恼众生已，为得佛法故，为供养如来故，起勇猛心，所设供具过忉利天而供养佛；供养佛已，顶礼佛足，右绕三匝，却住一面。
尔时，夜摩天即以偈颂，而叹佛言：

“佛见诸阴皆空寂，　于其界入亦复然，
诸根聚积皆离相，　如来如实悉了知。
世间智者于实法，　不从他闻自然解，
所谓世谛及真谛，　离此更无第三法。
如来悲愍于一切，　为利世间说俗谛，
如来宣说于世间，　为诸众生显六趣。
地狱畜生及饿鬼，　人天之道及修罗，
下劣之家及胜家，　所有贫家及富家，
奴仆之属及婢使，　男女等类及二根，
所有世间诸六道，　佛无比身悉已说。
观于世谛诸法已，　佛为利世故宣说，
众生乐著于生死，　不能离于世八法。
所谓利衰及毁誉，　所有称讥及苦乐，
得利便即生欣喜，　失利心即生瞋恼。
余如所说应当知，　世间皆随此八法，
于俗谛中说真者，　彼颠倒慧应当知。
不净乐中说乐净，　于无我中说为我，
无常法中说为常，　住此相中而取著，
闻于如来所说教，　恐怖诽谤不信受。
诽谤如来实教已，　坠堕极苦地狱中，
凡愚贪求世乐故，　转受无边百种苦。
若有于其佛法中，　如实观察不颠倒，
弃舍诸有入涅槃，　犹如蛇脱其故皮。
一切诸法体性无，　空无有相第一义，
若闻此法生爱乐，　必得无上胜菩提。
如来如实说此法，　除断天众诸疑惑，
悉发无上菩提心，　为度一切众生故。
如此天众发心已，　皆悉欣喜心清净，
得闻最胜佛法已，　此诸天众皆成佛.”

尔时，世尊知彼四亿夜摩天众深心信乐，即便微笑。尔时，马胜即以偈颂，问如来曰：

“佛为世间故现笑，　一切时众皆生疑，
惟愿世尊说笑因，　令此众会皆欣喜。
闻于诸天授记已，　一切皆悉大踊跃，
有智慧者发勇猛，　于佛法中如说行。
此佛如来诸胜众，　具足有佛功德器，
善哉宣说美妙言，　为摄如是大众故。
闻佛功德心喜乐，　此诸大众必当得，
闻于如来授记已，　如法当勤修精进。
善哉人尊说中胜，　于疑惑众二心者，
惟愿世尊速为说，　时众一心乐欲闻。
彼夜摩天授胜记，　愿人师子速为说，
此诸大众皆欣喜，　一切悉发菩提心.”

尔时，世尊即以偈颂答马胜曰：

“为利世间故现笑，　马胜合时善咨问，
利益无量诸大众，　闻佛如来功德故。
乐著贪瞋诸众生，　于佛功德无乐慧，
其心愚痴所惑乱，　当没生死大海中。
若于佛法深信乐，　曾于先佛已请问，
与大悲心相应者，　是人能得佛功德。
若人见彼衰恼逼，　胜人于彼起悲心，
彼诸众生闻佛德，　顶受佛教如华鬘。
我诸众会大清净，　于先佛所曾修福，
彼于如来功德所，　顶受犹如婆师鬘。
夜摩天众先佛所，　曾修持戒除贪著，
厌离烦恼心清净，　于秽众生起悲心。
于无量佛曾亲近，　其数犹如恒河沙，
彼曾修习无量善，　为求无上菩提故。
知众生没烦恼已，　于苦众生起悲心，
于人师子利世者，　问诸法门无有量。
我今导师为彼说，　闻者悉得成佛道，
知彼众生烦恼钩，　为说最上胜妙法。
彼胜丈夫大导师，　为彼众生说空法，
彼闻诸佛所说已，　悉皆了知诸法空。
所谓空无诸法相，　说无自性无相法，
如是了知诸佛法，　悉皆安住佛功德。
此等胜妙供养我，　如法各自受记莂，
当于来世星宿劫，　悉皆得成无上道。
如是如来无增减，　其数满足四十亿，
其佛同号净智尊，　开悟无量诸众生.”

大仙降伏诸怨者，　答于马胜所咨问，
满夜摩天所愿求，　大众天人皆欣喜。
