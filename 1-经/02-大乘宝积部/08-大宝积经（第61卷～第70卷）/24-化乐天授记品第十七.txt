
尔时，化乐天王为首，与其眷属七亿化乐诸天众等，见诸阿修罗、伽楼罗，乃至见诸兜率天等，供养如来，闻授记已，欣喜踊跃，咸皆称心，得住实际，于真如中无有疑惑；从座而起，偏袒右肩，右膝著地，头面作礼，向佛合掌，异口同音，而白佛言：“世尊，如我解佛所说义，一切诸法是真实际、无边际、无碍际、无住际、无尽际、不二际、非际、实际。世尊，所言实际者，不颠倒故；无边际者，无限量故；无碍际者，离对治故；无住际者，离自性故；无尽际者，无有生故；不二际者，谓一味故；言非际者，是非有故。世尊，彼实际者遍一切处，无有一法而非实际。世尊，谓菩提者亦是实际。世尊，何者是菩提？一切法是菩提，离自性故。乃至五无间业亦是菩提。何以故？菩提无自性，五无间业亦无自性，是故无间业亦是菩提。世尊，言菩提者，如无余涅槃性亦如无间业性。何以故？一切法即是无余涅槃性，亦是无间业性。是故无余涅槃界即是菩提。世尊，若有众生住生死者可求涅槃，于实际中无住生死求涅槃者。何以故？实际无二故。世尊，我等于此解了无疑。若于此法无疑虑者，当知是人已曾过去于诸佛所，得授阿耨多罗三藐三菩提记.”
尔时，世尊闻化乐天王及诸七亿化乐天等说授记已，欲令大众心喜悦故，而现微笑。尔时，慧命马胜以偈问曰：

“怜愍世者现微笑，　而不说其笑因缘，
天人导师非无因，　现此奇特微笑相。
既见世尊笑光已，　今诸大众悉怀疑，
惟愿说其微笑因，　断除一切诸疑网。
斯等若蒙如来说，　闻已咸生希有心，
为彼众会净真路，　趣向菩提作因缘。
若有众生疑虑者，　是人难得妙菩提，
惟愿大智断疑惑，　精勤速证无上道。
世尊此诸大众等，　志求菩提离诸恶，
得闻诸天授记已，　决定当成大法王。
是故世尊愿怜愍，　除断一切疑惑心，
授此诸天菩提记，　令诸大众皆欣喜.”

尔时，世尊以偈答慧命马胜曰：

“哀愍世间故现笑，　马胜汝今问我义，
我悉与彼天授记，　汝等咸各净心听。
此诸化乐天众等，　自说授记得菩提，
众中既作师子吼，　能坏外道诸邪见。
譬如空中雨众石，　必堕大地无有疑，
如是佛子离疑惑，　自知定当成佛道。
犹如日没至夜时，　当知日出必不久，
如是佛子备众行，　定知必当具十力。
又如日在正中时，　观诸色像皆明了，
如是佛子具众行，　自知必得萨婆若。
喻若日光至没时，　众人咸知日不见，
如是佛子皆自知，　决定当得最胜智。
譬如众流趣其下，　智者当知归大海，
如是佛子具明慧，　定知必得上菩提。
如人以石掷虚空，　决定堕地无疑虑，
如是佛子悉自知，　不久当得世间解。
智者法尔有此见，　以知法故不致疑，
自知分有佛功德，　必定近于自然智。
假使诸魔那由众，　现佛言汝不作佛，
不能沮坏其心意，　已自善解真法故。
决定于彼佛功德，　咸各自说得授记，
于斯诸天授记事，　如来悉生随喜心。
此天所修菩萨行，　悉自了知不由他，
彼等自说成善逝，　世尊于此皆随喜。
是故马胜若有人，　欲得无上菩提者，
可于此法应勤求，　必获最胜安隐处。
自成正觉悟斯理，　随义如实能了知，
亲近供养善知识，　彼证菩提不为难。
若有千劫修苦行，　皮膏血肉无恋惜，
若能解了斯义趣，　此福广大胜于彼。
过去所有一切佛，　未来怜愍众生者，
及以现在诸世尊，　悉依此法成佛道。
化天于我供养已，　咸皆善知第一义，
曾供过去诸如来，　悟斯义理当成佛。
诸佛所有胜三昧，　及以现在所住定，
彼天深得佛境界，　由本先世久修习。
马胜化乐天子等，　于彼三昧无有疑，
清净佛法既善学，　今于佛道现修行。
是故于理生信解，　当正勤求离苦边，
常应亲近多闻者，　必得无上大菩提。
闻佛所说妙法已，　化乐诸天众会等，
皆悉欣喜除疑网，　流注趣向大涅槃.”
