
尔时，复有八亿六千万金翅鸟王，见诸阿修罗供养世尊及得授记已，于如来所生无等敬信，踊跃欣喜。为供养故，化作八亿六千万殿堂，纯以诸天七宝庄饰，甚奇微妙。一一殿堂七重钩栏，四宝所成，微妙第一，所谓金、银、琉璃、玻瓈。金钩栏者，金为寻梁及作众柱，银为曲鞚。银钩栏者，银为寻梁及作众柱，金为曲棂。毗琉璃钩栏，以毗琉璃而为梁柱，玻瓈为棂。玻瓈钩栏，玻瓈梁柱，毗琉璃棂。彼诸殿堂，周匝四面，垂七宝铃，所谓金、银、琉璃、玻瓈、真珠、砗磲、码碯。其宝精奇，微妙第一。是诸殿堂，复以七宝罗网覆上，所谓金网、银网、毗琉璃网、玻瓈宝网、赤真珠网、砗磲之网、码碯网等微妙第一。复更化作八亿六千万七宝之盖，微妙奇特，所谓金银乃至码碯。复更化作八亿六千万七宝妙幢，所谓金银乃至码碯，青幢黄头，黄幢青头，赤幢白头，白幢赤头，杂色之幢纯色为头，纯色之幢杂色为头。复更化作八亿六千万七宝妙幡，有种种色严净第一。复更化作八亿六千万七宝之帐，所谓金银乃至码碯，宝线织成微妙第一。
尔时，诸金翅鸟王，持是八亿六千万七宝殿堂、八亿六千万七宝之盖、八亿六千万七宝之幢、八亿六千万七宝之幡、八亿六千万七宝之帐，悉以奉献如来世尊；既奉献已，彼诸鸟王及供养具，于虚空中绕佛三匝。譬如咽罗婆那象王于三十三天，顶戴诸天乘空而游，诣波利质多罗树；彼诸鸟王，持是殿堂、盖、幢、幡、帐，飞腾虚空，绕佛三匝，亦复如是。
尔时，彼诸鸟王敬绕佛已，却住一面，曲躬合掌，众共一音，以偈赞曰：

“归命出离生死者！归命救度生死人！
归命无等坚固士！归命无上无等圣！
愿我当得坚固身，　三十二相自严饰，
复有八十随形好，　惟愿我等如导师！
愿我圆光具威德，　形颜功德皆成就！
愿得第一佛威仪，　令他心净证寂灭！
愿具持戒三摩提，　亦得诸佛上智慧！
愿悉作佛度群有，　如佛今作世导师！
世尊我愿具十力，　亦到十八不共岸，
成佛智慧过世间，　如今如来上中上！
亦知众生无体性，　如幻如梦无所依，
宣说如响如虚空，　如佛今日为众说.”

尔时，世尊知诸鸟王得敬信已，现微笑相。是时，慧命马胜比丘，见佛微笑，以偈问曰：

“人中无上胜导师，　非是无事现微笑，
愍世间者为我说，　现此微笑何因缘？
彼诸鸟王已供佛，　宝殿幢幡空中现，
令此天人生希奇，　愿两足尊说是义。
一切大众合掌住，　深心清净皆欣喜，
愿闻金翅未来果，　愿两足尊说此义。
人中最胜若说已，　一切大众皆无疑，
大众离疑得无畏，　如来智能令欣喜。
大众欣喜得无畏，　离诸过恶心清净，
彼众乐闻如来说，　犹如弟子受师言。
愿断大众心所疑，　愿佛摄受令欣跃，
大众欣喜皆来集，　愿说金翅当来果.”

尔时，世尊以偈答慧命马胜言：

“十力真实超一切，　八枝梵声悉具足，
降伏诸根为马胜，　说于金翅未来果。
善哉马胜问是义，　我现微笑愍世间，
谛听彼报以悦意，　心当欣喜除疑网。
鸟王于我设妙供，　为求无上菩提果，
十种智力四无畏，　得彼法故成导师。
复求十八不共法，　此等金翅供善逝，
亦求坚固不坏身，　三十二相八十好。
求佛净戒三摩提，　诸佛境界大智慧，
成就净土度世间，　金翅求此供养我。
彼等信心供我已，　智者能离畜生趣，
当必得生于天上，　此是恶道最后身。
彼等后如恒沙劫，　常生人中及天上，
供养无量诸佛已，　当得作佛伏诸根。
彼佛国土无恶趣，　具足身相离八难，
彼佛同名普端正，　其劫名曰须弥幢。
八亿四千万岁中，　怜愍世间故住世，
彼时一切诸善逝，　住寿佛事皆悉同。
彼佛离热度烦恼，　一一诸佛八十会，
一一会中八亿人，　离于憍慢得自在。
以彼本有金色身，　大力常怀憍慢故，
后成佛时为众生，　除断憍慢转法轮。
彼等过去已曾为，　修极苦行仙人众，
其数八亿六千万，　凡所修行为神通。
彼诸仙人得通时，　叹己苦行为希有，
不犯禁戒具功德，　居住林中生憍慢。
以慢故生金翅中，　以通心故具神力，
戒清净故得见佛，　以慢故忘菩提心.”

如是佛授菩提记，　及说金翅本所生，
大众闻已皆欣喜，　喜已皆成菩提器。
