
尔时，复有三亿六千万乾闼婆众，见诸阿修罗、迦楼罗、龙女、龙王、鸠槃茶等，供养世尊闻受记已，称其心意，欣喜踊悦，生希有心，得未曾有，叹言希有未曾有事，乃至如来所说法界无有变异，而示有作善根增长，虽无作者而示作业。彼乾闼婆等于此法中如是知已，于如来所心生尊重，发阿耨多罗三藐三菩提心。彼欣喜已为供佛故，化作三亿六千万头咽罗婆那大龙象王皆有六牙，一一牙上化作七池，一一池中化七莲华，一一莲华化作千叶，一一叶上化七玉女，一一叶间化七侍女，以天诸宝为庄严具而用庄饰，复执天香而用供养。复于一一咽罗婆那象王头上，化作三亿六千万盖，七宝流苏悬盖四边，七宝罗网以覆盖上。复于一一咽罗婆那象王头上，化作三亿六千万帐，皆是诸天妙香所成，缯彩流苏悬帐四边。化作三亿六千万头咽罗婆那大象王已，彼乾闼婆等各乘其象鼓天音乐，于虚空中旋绕如来三十六匝，以天旃檀末、天沉水末、天多摩罗叶末、天真金末、曼陀罗华、摩诃曼陀罗华、曼殊沙华、摩诃曼殊沙华、波楼沙华、摩诃波楼沙华、迦迦罗婆华、摩诃迦迦罗婆华，又复化作七宝之华而散佛上。彼乾闼婆等散香华时，是香华气逆风顺风纵横皆去。复雨种种天妙香水，雨香水时，于迦毗罗城纵广正等六十由旬，皆成香泥。其香泥气，充满三千大千世界；其中众生闻香气者，皆悉不退阿耨多罗三藐三菩提。奏音乐时，其诸音声遍满三千大千世界；其中众生闻此声者，亦得不退阿耨多罗三藐三菩提。如是一一诸乾闼婆，各于三亿六千万象王头上设其供养，令诸玉女有作乐者、有作歌者、有作舞者。彼诸玉女作歌舞时，令诸大众一心观望。复有玉女动身手者、散旃檀末者、散沉水末者，广作供养如阿修罗所设之事等无异也。
尔时，乾闼婆等各乘咽罗婆那大象王头，于虚空中绕佛三十六匝已，各从象下复绕三匝，头面礼佛，曲躬合掌，在一面住，以偈赞曰：

“世尊胜慧出有顶，　自既出已复度他，
一切世间无如佛，　相好光颜极端正。
人中最妙无边称，　示现世间不思议，
不见一法性相异，　而令众生住于善。
无有变异真如法，　但有言说无余义，
无有用事及用者，　虽然佛化诸群生。
不来不去亦不生，　佛能演说如是法，
虽说诸法体性空，　世雄而令修习道。
无有一法能自作，　世间明者说有作，
诸法各各不觉知，　世尊示现一切作。
如车多集众分支，　彼支不知自能作，
其车功用现可见，　佛说诸法亦如是。
诸法各各不相教，　亦不迭互相觉悟，
一切亦复不相依，　法本不生亦不死。
佛为世谛如是说，　世谛诸法不全无，
如世谛法体性住，　如是知已为众说。
世尊如是说诸法，　大悲所作甚奇特，
诸法体性不可见，　如来方便说其性。
我等愿作无边称，　具百福相大导师，
大悲利益诸世间，　愿作世亲如今佛。
我等愿于闇障者，　随顺贪駃欲流者，
渴爱所缠百苦者，　救济度脱如世尊。
我等愿于众苦者，　不见彼岸魔缚者，
走如猿猴轻躁者，　救济度脱如世尊。
我等愿于盲冥者，　六趣往来疲劳者，
于己自坏业果者，　救济度脱如世尊.”

尔时，世尊知彼三亿六千万乾闼婆众深生信已，现微笑相。尔时，慧命马胜比丘，以偈问曰：

“无边威德现微笑，　导师如是非无因，
愿佛速说此因缘，　断除众生诸疑网。
今见世尊微笑已，　大众皆悉为疑网，
一切愿闻微笑义，　惟愿大悲断众疑。
谁于佛法生敬信，　能得离于诸疑网？
佛知众生深信已，　人天胜者故现笑。
谁有智慧能随顺，　如来所说真如法？
知其念慧解行已，　在大众中现微笑。
一切大众无异心，　唯欲乐闻雄猛说，
合十指掌在首顶，　一心瞻仰如来面。
离诸秽浊无忧虑，　世眼现在故欣喜，
为除一切心疑惑，　愿大悲说笑因缘.”

尔时，世尊以偈答慧命马胜言：

“我所现笑为世故，　善哉汝问正是时，
大众善根当增长，　为我微笑授记事。
马胜谛听我所说，　导师所现此微笑，
我今当正说彼义，　汝应欣喜听我说。
乾闼婆王敬信佛，　其心清净生欣喜，
依于实法入法已，　于佛正法生希奇。
诸法寂灭安不动，　此等大众趣实际，
如乾闼城如是入，　供养于我无有等。
如是诸法无有生，　一切亦复不尽灭，
大众思惟如幻住，　未能解了生疑惑。
不可说法方便说，　我以真实故如是，
彼等入我正法已，　乘大龙象供养佛。
观察菩提无生灭，　乾闼婆王供养我，
悲愍愚迷众生等，　是故求大一切智。
彼等发愿当作佛，　令诸愚迷失智者，
入真实法安住已，　使得不死寂灭句。
此等作是供养已，　舍离鬼身心喜悦。
定得往生天宫中，　恒与帝释相亲近。
得值多亿那由他，　供养无垢诸善逝，
从一佛刹至一刹，　于诸佛所得闻法。
彼等修净佛行已，　所得佛土亦清净，
化无量众发道心，　令其增长佛种子。
知诸世间性空已，　亦以此法教导他，
令众安住一切智，　住世无量那由劫。
彼佛同号无边慧，　一一诸佛住于世，
皆悉无量那由劫，　演说佛道令他闻.”

如是释迦牟尼佛，　说乾闼婆供养报，
与其授记令得闻，　马胜所问笑因缘。
大众闻已皆欣喜，　知彼佛记甚可乐，
闻是无等佛记已，　皆悉归依释迦文。
