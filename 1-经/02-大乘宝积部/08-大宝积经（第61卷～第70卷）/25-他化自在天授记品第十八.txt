
尔时，他化自在天王为首，与其眷属八十那由他诸天众等，见诸阿修罗、伽楼罗、龙女、龙王、鸠槃茶、乾闼婆、夜叉、紧那罗、诃罗伽阇天、四天王、忉利天、夜摩天、兜率陀天、化乐天等，供养如来闻授记已，欣喜踊悦，皆得称心，异口同声，而白佛言：“世尊，化乐诸天所说实际者，我等尚不见实，况复见际？何以故？世尊，若见实者可言见际。何以故？是人行于二处住如是乘者，若善男子、善女人，应为彼说此二种法：‘此二法者，非真境界。’世尊，若善男子、善女人于不二法不信不入，虽复如是此人发心望得菩提，当知是人行于非径。何以故？此于菩提非道行故。世尊，若有众生求菩提者，是人不见一法可觉。何以故？无有少法可得觉悟阿耨多罗三藐三菩提故。世尊，彼法非过去非未来非现在，非有为非无为，非有非无，非可识非可知，非可舍非可修非可证。谓菩提者，彼法非与余法作对治，余法亦不与彼法作对治。何以故？彼法非杂烦恼非离烦恼，法体不可得性自离故，此法不与彼法作对治，彼法亦不与此法作对治。何以故？一切诸法离诸相故。是故彼法非可知非可识，非可舍非可修非可证。世尊，色生者离生相故，彼亦非可知乃至非可证，受、想、行、识亦复如是。世尊，色灭者离色相故，彼亦非可知乃至非可证，受、想、行、识亦复如是。世尊，过去者离过去相故，彼亦非可知乃至非可证；未来者离未来相故，彼亦非可知乃至非可证；现在者离现在相故，彼亦非可知乃至非可证。世尊，有为者离有为相故，彼亦非可知乃至非可证；无为者离无为相故，彼亦非可知非可识，非可舍非可修非可证。世尊，如是等乃至为阴所摄，或过去所摄、现在所摄、未来所摄，或有为所摄、无为所摄，此等诸法皆不可得。以不得故，是故彼法非可知非可识，非可舍非可修非可证。世尊，若有如是为求菩提发心修行善男子、善女人，彼皆名为住菩萨乘.”
尔时，他化自在诸天，咸各说已所知法已，以偈赞曰：

“世尊善说尽有边，　永不暂受六趣身，
世间无智畏生死，　发心欲度生死岸。
彼诸阴体不可得，　以阴性相本自空，
一切法空皆无相，　是故诸法离对治。
自体即空无有物，　无有可知及修舍，
亦复非是可证法，　如来说有即非有。
相求菩提不可得，　助道诸法亦如是，
取心求佛不可得，　菩萨相求亦不得。
坚著诸相愚痴辈，　彼等望得悟菩提，
颠倒境界取相行，　无智非行菩提道。
入佛境界离众相，　名为智者如法行，
远离诸相及无相，　亦离于空及不空。
彼能悟解无上道，　于诸外道非境界，
亦非声闻所能知，　又非缘觉之所趣。
心得解脱净无垢，　罗汉于法相应者，
及诸一切辟支佛，　非彼智慧之境界。
彼句非为相心知，　及修少空亦不解，
若有解空说空者，　亦说诸法无自性。
彼受佛教无毁訾，　是名善修空寂静，
能悟难悟菩提道，　世尊于彼真导师。
赞佛二足最尊已，　所获无量诸功德，
回施一切诸群生，　成佛觉悟未觉者.”

尔时，世尊知彼八十那由他他化自在天，及以天王等得深信已，欲令大众增益善根，故现微笑。尔时，慧命马胜以偈问曰：

“二足世尊现微笑，　以知他化深信故，
未曾演说笑因缘，　惟愿如来为解释。
大圣今者非无因，　现是希有微笑相，
愿佛开显因缘义，　灭除大众诸疑惑。
由见世尊微笑故，　今此众会悉怀疑，
怜愍一切世间者，　惟愿敷演分别说。
此众咸皆背生死，　合掌恭敬求涅槃，
斯等靡不怀犹豫，　无碍说者愿断除。
悉皆正信善逝法，　心得开解离取著，
咸有净信尊重心，　善哉牟尼愿解说。
勇猛精进于佛法，　远离疑网登圣路，
一切诸佛游此道，　是故愿除大众疑.”

尔时，世尊以偈答慧命马胜曰：

“汝为怜愍大众故，　以偈问我正是时，
具足辩才有巧便，　乃能问此微笑义。
以问如来现笑故，　必当利益无量众，
是故一切众会等，　皆得住于胜菩提。
知彼他化深信已，　故我现是微笑光，
一切随顺如来教，　为求菩提修妙行。
观察世法离诸相，　如见阳焰非真实，
愚者见焰谓是水，　欲求菩提勿同彼。
取相贪乐凡夫境，　无智常怖于无相，
愚痴执相舍正路，　离相能获妙菩提。
妄想思量虚伪法，　随所分别即被缚，
智者观相悉皆空，　得上寂灭陀罗尼。
执相凡愚住恶心，　彼皆无智归六趣，
轮回逼迫受众苦，　都由愚痴住相故。
著相众生见诸阴，　佛与菩提及菩萨，
智者离相见空已，　能得无上大菩提。
住相之类增烦恼，　能观无相得除结，
所谓结者即是相，　观结无相即断除。
若有分别求道者，　分别于道为障碍，
智者虽复行于欲，　彼欲即为无相行。
诸法无体不可得，　分别诸法说言空，
若离分别得无相，　彼即菩提更无余。
闻于善逝说是语，　大众除疑得无畏，
顶受牟尼所说法，　如智顶戴瞻葡华。
斯诸天众获无畏，　于我设供最无上，
亦知诸法佛境界，　当作世间大导师.”
