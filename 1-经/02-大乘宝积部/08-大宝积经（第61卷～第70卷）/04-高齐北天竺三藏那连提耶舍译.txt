 菩萨见实会第十六之二 净饭王诣佛品第二
尔时，世尊饭食澡手，洗钵器已，现其瑞相。即时，毗沙门天王，以无量那由他百千亿众夜叉围绕，譬如壮士屈申臂顷，一念之中从天宫没，佛前而现，头面礼足，住立北方，于虚空中夜叉大众前后围绕，合掌恭敬佛及众僧。提头赖吒天王，以无量百千那由他乾闼婆众前后围绕，亦如壮士屈申臂顷，从天宫没，于如来前，头面礼足，住在东方，于虚空中恭敬世尊及比丘众。尔时，毗楼勒叉天王，以无量百千那由他鸠槃茶众之所围绕，亦如壮士屈伸臂顷，从天宫没，在于佛前，头面礼足，住于南方，在虚空中合掌恭敬如来及比丘众。尔时，西方毗楼博叉天王，以无量百千那由他诸龙前后围绕，亦如壮士屈伸臂顷，从天宫没，于如来前，头面礼足，住在西方，于虚空中合掌恭敬如来及比丘众。释提桓因天王亦复如是，无量那由他百千围绕，从三十三天没，住于佛前，头面礼足，于虚空中恭敬如来及比丘众。夜摩天王、兜率陀天王、化乐天王、他化自在天王、娑婆世界主大梵天王、光音天王、遍净天王、广果天王、净居天王，各以无量百千那由他天众之所围绕，于彼天没，住于佛前，头面礼足，在虚空中恭敬如来及比丘众，亦复如是。尔时，毗摩质多阿修罗王，与六十那由他眷属前后围绕，犹如壮士屈伸臂顷，于自宫没，住于佛前，头面礼足，现恭敬相，却住一面。金翅鸟王亦与八万六千迦楼罗众眷属围绕，于自宫没，住于佛前头面礼足。及诸外道其有八亿，从诸方来，而说偈言：

“于净虚空中，　十五夜满月，
超过诸星众，　光明独显耀。
佛如净月轮，　灭闇除三垢，
能超诸外道，　犹如空中月。
秋日千光明，　能除诸暗冥，
超出明月光，　开布莲华池。
佛光过于日，　普照大千界，
如来能开现，　声闻莲华林。
天主憍尸迦，　住在善法堂，
出过诸大众，　金刚杵光耀。
十力功德山，　两足尊胜王，
超过诸外道，　犹如释天王。
须夜摩天王，　天众所供养，
住在天众中，　光赫坐宝座。
十力无边威，　超过恶道趣，
无畏光明德，　显说八正道。
如兜率天王，　在宫众围绕，
超过诸天众，　宿善而光耀。
调御天人师，　八部所供养，
超过诸世间，　无畏显说法。
如化乐天王，　在于天宫中，
超过诸天众，　功德独光显。
佛超诸世间，　离浊出三界，
能调未调王，　具十力光照。
如自在天王，　住居天宫中，
超过诸天众，　宿善而晃耀。
如是佛光明，　具足十力行，
超过天人众，　本善功德故。
如大梵天王，　超过诸梵众，
光耀说甜美，　显于八正路。
如来胜梵天，　沙门众中王，
光明照三界，　转于四谛法。
知见众集已，　天人龙听法，
人中最胜王，　吐宣八正语。
虚空可度量，　海可瓶量尽，
须弥山可称，　佛德难可知.”

尔时，净饭王白释种言：“诸人者，如日欲出先现瑞相，所谓明星出时，当知日出不久；迦卢陀夷亦复如是，于佛如来一切种智先现瑞相。比丘所说如来功德，即是一切智相。诸仁者，速办好乘，我当往诣至如来所.”
时，释种臣言：“善哉！大王，今正是时。所须之具，今悉已办.”
尔时，大王敕诸臣言：“从迦毗罗城乃至尼俱陀林，于其中间精治道路，以好软沙遍布其地，散种种华，悬诸缯彩，作唱妓乐种种歌舞.”
尔时，大王乘好车乘，出迦毗罗城，诣尼俱园。于彼乘后，有八万白象，以种种宝间错庄严。于其象上，各立七宝殿堂，甚奇微妙。于其象后，各严八万宝马。于其马上，各有金幢。其马及幢，各以七宝庄严，微妙第一。是时，城中有无量人严饰车乘，诸所服饰青马、青车、青盖严饰，执持青刀，衣服皆青，鞍鞯鞦辔悉亦青色，各持青幢；一一车后，百青衣人之所围绕。复有释种等，各各严饰种种好车，青黄白赤杂色庄严，杂色车马杂色严饰；一一车马皆有百人，杂色庄严，亦复如是。
尔时，世尊遥见王来，告诸比丘：“汝若欲见三十三天游戏众者，当观释种出迦毗罗城。何以故？释种游行与天无异故.”
尔时，世尊而说偈言：

“其迦毗罗妙城中，　净饭大王及眷属，
最胜人王今方至，　谛听谛听我当说。
象马车乘过百千，　种种庄严甚殊妙，
从迦毗罗而引出，　人王宝藏及诸乘。
青马青车青庄严，　将从衣服悉青色，
靴帽刀拂咸亦青，　青鞭青辔青铃网，
青衣人持青幢盖，　人马皆青甚殊妙。
黄马黄车黄庄饰，　将从衣服悉黄色，
靴帽刀拂皆亦黄，　黄鞭黄辔黄铃网，
黄衣人持黄幢盖，　人马皆黄甚殊妙。
赤马赤车赤庄饰，　将从衣服悉赤色，
靴帽刀拂皆亦赤，　赤鞭赤辔赤铃网，
赤衣人持赤幢盖，　人马皆赤甚殊妙。
白马白车白庄严，　将从衣服悉白色，
靴帽刀拂皆亦白，　白鞭白辔白铃网，
白衣人持白幢盖，　人马皆白甚微妙。
杂色车马杂庄严，　将从衣服悉杂色，
靴帽刀拂皆亦杂，　杂色鞭辔杂铃网，
杂色衣人持幢盖，　人马皆杂甚微妙。
彼诸车后庄严象，　其数足满八十千，
金鞍金鞯金庄饰，　象背皆有七宝殿。
种种庄饰妙龙马，　其数亦满八十千，
七宝庄严甚奇丽，　众妙服饰从车后。
以诸妙华散御路，　用五种香熏其地，
悬诸瓶香并缯彩，　壮士戏人歌舞辈，
种种庄严遍其路，　作诸音乐从王后.”

尔时，净饭王及诸侍从，至尼俱树园，下车而入，步众导从前后围绕。
尔时，世尊知父王心深生怨恨，为度王故，过于人上，在虚空中自在游行。如来行时，娑婆世界主大梵天王在如来右，释提桓因在如来左，须夜摩天王、兜率陀天王、化乐天王、他化自在天王，各各执持种种天盖，供养如来。尔时，毗沙门王、提头赖吒天王，在佛东面，偏袒右肩，右膝著地，合掌向佛，现恭敬相；毗楼勒叉王、毗楼博叉王，在佛西面，亦偏袒右肩，右膝著地，合掌向佛，现恭敬相。尔时，四天王天、三十三天、夜摩天、兜率陀天、化乐天、他化自在诸天子等，在虚空中，雨天优钵罗华、栴檀末香、曼陀罗华，作天妓乐及以歌舞；复于虚空中雨诸香水，从昔以来未曾见闻，优钵罗华、旃檀香末，供养如来。尔时，世尊示现神通，以通力故，令人见天差别之相。
时，净饭王见诸天子供养如来，生希有心。复见严饰七宝重阁满虚空中，见已作是说言：“如来本昔作童子时，不以四天下转轮圣王生于顾恋。何以故？今在三千大千世界中，为大法王，统领天人，富贵自在。今此世尊为正法王，我今于此为人围绕，世尊乃有天人侍卫.”
尔时，净饭王偏袒右肩，右膝著地，头面礼足，合掌向佛，而作是言：“世尊初生之时，无人扶持而行七步，观察十方而作是言：‘我于世间最尊最胜，当得度脱老病死边。’我于尔时头面礼世尊足。复于后时，至于田村阎浮树下坐于清凉，日虽西移，影初不动；复有六天童子，合掌作礼在如来前，我于尔时头面作礼大牟尼足。我今第三复亦头面礼世尊足.”
尔时，净饭王而说偈言：

“两足世尊初生时，　无人扶持行七步，
自说我于世最胜，　尔时我礼明智者。
牟尼踰城至田村，　阎浮树影荫不移，
六天童子修供养，　我时复礼世应供。
今是第三稽首礼，　恭敬怜愍世间尊，
堪受人天微妙供，　世无如佛何有胜？
世尊本号悉达多，　字为父母所喜乐，
始知如来名称实，　得愿满足获甘露.”

尔时，欲界诸天与世尊敷师子座，以天妙衣敷在座上及尼俱园，复以天劫波树衣弥覆虚空。尔时，世尊从空而下，在师子座跏趺而坐。时，净饭王及诸眷属，头面礼足，退坐一面。欲、色二界诸天子等，亦头面礼足，于虚空中退坐一面。
尔时，世尊而说偈言：

“净饭大王及眷属，　来诣世尊设供养，
从迦毗罗妙城出，　趣尼俱陀可乐园。
佛与无量众围绕，　阿修罗王及龙王，
鸠槃茶王金翅王，　乾闼婆王并眷属，
夜叉大王鬼神众，　紧那罗王悉皆集。
欲界天王并天子，　一切皆生欣喜心，
六欲诸天既如是，　梵辅梵身梵天众，
遍净诸天并眷属，　乃至广果净居天，
沙门大众婆罗门，　僧佉卫世尼乾子，
及余一切诸外道，　修行种种异术士，
斯等诸方皆来集。如来示现自神力，
令净饭王及释种，　获得信心欣喜成。
如来普为一切众，　以微妙语善义句，
世尊意在净饭王，　现化种种胜神力。
王本不许佛出家，　相师本昔相童子，
在家必作转轮王，　无量亿众所供养。
满足圣王七种宝，　亦复具有四神通，
如法正治护国土，　王四天下刹利王。
尔时菩萨发是言：我昔无量那由劫，
于一切时常实语，　大王谛听我今说。
大王昔来于我所，　实自初无信敬心，
欲以轮王令我作，　以四天下生恋惜。
譬如本昔有通龟，　随海水潮在陆地，
其海潮水回还去，　龟便坠堕深井中。
井中旧鳖问海龟：汝本何处今至此？
广智海龟答井鳖：我遇海潮坠此井，
其海潮水还源时，　我行迟迟遂不及，
以斯我今失时节，　堕此小井共汝住。
井鳖复问海龟言：其海多少井中水，
岂复宽广于此耶？为大为小愿速说！
广智海龟答井鳖：无智住人穿凿处，
我于大海水中居，　在彼经历多年载，
犹尚不知海处中，　况复了达其彼岸？
如是大王都不知，　我之神通威德力，
欲以轮王四天下，　世间势贵恋惜我。
我今现作法轮王，　统领三千大千界，
如法正治离刀仗，　得于八部最胜供。
我今称颂昔日言，　故来应现此大众，
以神通力修其心，　用慈悲念召集众，
一切诸有皆云会，　莫不为王得净信.”
