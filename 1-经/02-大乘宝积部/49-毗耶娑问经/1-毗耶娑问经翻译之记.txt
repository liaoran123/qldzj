
菩萨方便摄化众生，必以大悲引邪从正。毗耶娑仙即其人也，为导群迷，令识因果，将诸异见，至如来所，归命咨启，听闻正法。因其请说，即以名经，故因此部《毗耶娑问》。魏尚书令仪同高公，愍诸错习，示其归则，简集能人善辞义者，在宅上面出此经典。正求法人沙门昙林，婆罗门客瞿昙流支，兴和四年，岁次壬戌，月建在申，朔次乙丑，建初辛已，甲午毕功，凡有一万四千四百五十七字。
