 菩萨藏会第十二之四 如来不思议性品第四之二
尔时，佛告舍利子：“云何菩萨摩诃萨，于如来不思议力，信受谛奉，清净无疑，倍复踊跃，深生欢喜，发希奇想？
“舍利子，诸佛如来俱足成就如是十力；由成就故，如来应正等觉，于大众中正师子吼，自称：‘我处大仙尊位，转大梵轮；一切世间所有沙门、婆罗门，若天、若魔、若梵等，不能如法而转。’舍利子，何等名为如来十力？所谓处非处智力、业报智力、种种界智力、种种解智力、种种根智力、一切遍行行智力、静虑解脱三摩地三摩钵底杂染清净智力、随念前世宿住作证智力、死生作证智力、漏尽作证智力。舍利子，如来成就如是十力故，乃至于大众中能转梵轮，一切世间所不能转。
“复次，舍利子，云何如来是处非处智力？舍利子，如来无上智力处非处者，所谓于是处如实知是处，于非处如实知非处。舍利子，何等为是处？何等为非处?”
“舍利子，言非处者，无所摄受，谓身恶行、语恶行、意恶行，能感可喜、可乐、可爱、可意报者，无有是处。言是处者，有所摄受，谓身恶行、语恶行、意恶行，能感不可喜、不可乐、不可爱、不可意报者，斯有是处。又舍利子，言非处者，无所摄受，谓身妙行、语妙行、意妙行，能感不可喜、不可乐、不可爱、不可意报者，无有是处。言是处者，有所摄受，谓身妙行、语妙行、意妙行，能感可喜、可乐、可爱、可意报者，斯有是处。
“复次，舍利子，言非处者，无所摄受，谓由悭故能感大富，由犯戒故得生人天，由瞋恚故感得端正，由懈怠故能得对观，谓心乱者入正决定，由恶慧故永断一切相续习气，如是说者，无有是处。言是处者，有所摄受，谓由悭故能感贫穷，由毁犯戒便感地狱、畜生、鬼趣，由瞋恚故感丑陋报，由懈怠故不得对观，由心乱故不入正定，由恶慧故不断一切相续习气，如是说者，斯有是处。又舍利子，言非处者，无所摄受，谓由布施能感贫穷，由持戒故堕于地狱、畜生、鬼趣，由含忍故感得丑陋，由正勤故不得对观，由心一缘不入正定，由圣慧故不断一切相续习气，如是说者，无有是处。言是处者，有所摄受，谓由布施能感大富，由持戒故得生人天，由怀忍故感得端正，由正勤故能得对观，由心一缘入正决定，由圣慧故永断一切相续习气，如是说者，斯有是处。
“复次，舍利子，言非处者，无所摄受，谓因杀生而感长寿，不与取者能得大富，行邪欲者感贞良妻，如是说者，无有是处。言是处者，有所摄受，谓杀生者能感短寿，不与取者能感贫穷，行邪欲者妻不贞良，如是说者，斯有是处。又非处者，无所摄受，谓离杀者能感短寿，离不与取能感贫穷，离于邪欲妻不贞良，如是说者，无有是处。言是处者，有所摄受，谓离杀者能感长寿，离不与取能感大富，离邪欲者感贞良妻，如是说者，斯有是处。
“复次，舍利子，如是一切善不善业道、是处非处，今当略说，显示其要。谓妄语者，不感诽谤，无有是处；若能感者，斯有是处。离妄语者，能感诽谤，无有是处；不感诽谤，斯有是处。离间语者，若能感得不坏眷属，无有是处；不能感者，斯有是处。远离间语，感坏眷属，无有是处；感不坏眷属，斯有是处。粗恶语者，若得常闻可意之声，无有是处；闻不可意声，斯有是处。离粗恶语，闻不可意声，无有是处；若不闻者，斯有是处。若怀绮语，感说言教令他信受，无有是处；若不信受，斯有是处。若离绮语，所说言教令他不受，无有是处；若信受者，斯有是处。又舍利子，若贪著者，感财不散，无有是处；若感散失，斯有是处。若离贪著，感财散失，无有是处；若不能感，斯有是处。若心瞋恚，不趣地狱，无有是处；若有趣者，斯有是处。若离瞋恚，不生善趣，无有是处；若往生者，斯有是处。若兴邪见受邪见因，能得道者，无有是处；不能得道，斯有是处。谓正见者受正见因，不得圣道，无有是处；能得圣道，斯有是处。
“复次，舍利子，造无间者，心得安住，无有是处；若不安住，斯有是处。又舍利子，若戒净者，心不安住，无有是处；若得安住，斯有是处。又舍利子，若住有所得见，能得顺忍，无有是处；若不得者，斯有是处。若信解空，不得顺忍，无有是处；若有得者，斯有是处。又舍利子，若住恶作，得心安息，无有是处；若不能得，斯有是处。若系心者，不得心安，无有是处；若能得者，斯有是处。又舍利子，若有女人为转轮王，为释天主，为梵自在，无有是处；若丈夫作，斯有是处。若有女人出世作佛，无有是处；转女身已，出世作佛，斯有是处。又舍利子，若第八人未证于果而出定者，无有是处；证果已出，斯有是处。若至圣流受第八有，无有是处；即此诸蕴而般涅槃，斯有是处。若一来人受第三有，无有是处；即此诸蕴而般涅槃，斯有是处。若不还人复还于此，无有是处；即于彼处而般涅槃，斯有是处。若阿罗汉更续生有，无有是处；若不更续，斯有是处。又舍利子，若诸圣人，更求邪师受邪标帜，无有是处；不求邪师及邪标帜，斯有是处。又舍利子，若得无生法忍菩萨，有退转者，无有是处；定得菩提无有退转，斯有是处。
“复次，舍利子，言非处者，无所摄受，若诸菩萨安坐道场，不证菩提中而起者，无有是处；言是处者，有所摄受，若诸菩萨坐于道场，证佛道已而便起者，斯有是处。又舍利子，言非处者，若谓如来习气相续，无有是处；言是处者，一切如来习气永断，斯有是处。又舍利子，若谓如来智有碍者，无有是处；佛智无碍，斯有是处。又舍利子，若有能观如来顶者，无有是处；无有能观，斯有是处。又舍利子，若有能知如来心住，无有是处；若不能知，斯有是处。又舍利子，若言如来有不定心而可得者，无有是处；诸佛世尊心恒在定，斯有是处。又舍利子，若诸如来行不实语，无有是处；若诸如来是真语者，是实语者，是谛语者、不异语者，斯有是处。又舍利子，诸佛如来误失可得，无有是处；由无误失故名为佛及薄伽梵，斯有是处。舍利子，如是四无所畏、十八不共佛法，亦应如是广分别说。
“复次，舍利子，言非处者，无所摄受，乃至如来于现在世，有障有碍智见转者，无有是处；言是处者，有所摄受，佛薄伽梵于现在世，无障无碍智见转者，斯有是处。舍利子，是名如来处非处智力，不可思议无量无边。譬如虚空无边无际，如是如来处非处智力，无边无际亦复如是。若有欲求如来应正等觉，处非处智力边际者，不异有人求虚空际。舍利子，菩萨摩诃萨闻诸如来不可思议是处非处智力，如虚空已，信受谛奉，清净无疑，倍复踊跃，深生欢喜，发希奇想.”
尔时，世尊欲重宣此义，而说颂曰：

“十方虚空无边量，　处非处智亦无边，
如实知处非处已，　为众广宣微妙法。
解脱道器成就人，　佛知其行方为说；
若非解脱道器者，　知非处已便舍离。
假使虚空可移动，　十方大地同时裂，
世出世间大圣尊，　处非处智皆如实。

“舍利子，此谓如来第一处非处智力。由成就故，如来应正等觉，于大众中正师子吼，自称：‘我处大仙尊位，转大梵轮；于诸世间所有沙门、婆罗门，若天魔梵等，一切不能如法而转。’
“复次，舍利子，云何如来业报智力？舍利子，如来应正等觉，以无上智力，如实能知去来今业及于业受，若因、若处、若诸异报皆能了知。舍利子，云何如来如实知耶？所谓如来应正等觉，如实能知过去业受，得于善因远离不善，于未来世当与善根为因；若于过去业受，得不善因远离于善，在未来世当与不善根为因。如是等相，如来于此如实知之。若诸业受于未来世当顺劣分，若诸业受于未来世当顺胜分。如是等相，如来于此如实知之。又舍利子，若诸业受于现在世顺下劣分，于未来世当顺胜分；若诸业受于现在世随顺胜分，于未来世顺下劣分；若诸业受于现在世顺下劣分，于未来世亦顺劣分；若诸业受于现在世随顺胜分，于未来世亦顺胜分。如是等相，如来于此如实知之。又舍利子，若诸业受于过去世狭劣方便，于未来世广大方便；若诸业受少有所作获大胜进，若诸业受广有所作得少胜进。如是等相，如实知之。又舍利子，若诸业受当得声闻性因，当得独觉性因，当得佛性因者。如是等相，如来于此如实知之。又舍利子，若诸业受现在世苦，能于未来感乐异报；若诸业受现在世乐，能于未来感苦异报；若诸业受现在世苦，能于未来感苦异报；若诸业受现在世乐，能于未来感乐异报。如是等相，如来于此如实知之。
“复次，舍利子，如来如实能知过去、未来、现在，一切有情若业、若因、若诸异报。若即、若离、若有随顺不异分者，如是等相如来知已，为诸有情如实宣说。舍利子，如来应正遍知去来今业，及业受因处所异报智，无量无边不可思议。譬如虚空无边无际，如是如来业异报智力，无边无际亦复如是。若有欲求如来应正等觉，业异报智力边际者，不异有人求虚空际。舍利子，菩萨摩诃萨闻诸如来业异报智力，如虚空不可思议已，信受谛奉，清净无疑，倍复踊跃，深生欢喜，发希奇想.”
尔时，世尊欲重宣此义，而说颂曰：

“如来善知因异报，　明眼如实了诸业，
最胜三世无有碍，　有情诸行如实知。
一切含灵于五趣，　当得成诸苦乐因，
若能转因所转苦，　明照善逝如实知。
黑白异报一切业，　随其所应因异报，
犹若掌中如意宝，　善逝了观如实知。
诸异报业因虽少，　当来获果无有量，
或无量因感少果，　善逝遍能如实知。
若因当证声闻果，　及当证于独觉果，
能感无上妙智力，　善逝无余如实知。
若业成熟因时苦，　此业当获于乐果，
若业成熟因时乐，　当获苦果如实知。
若业因果皆住苦，　若业因果皆住乐，
若业自体因自体，　善逝相应如实知。
苦果循环于三世，　有情流转五趣中，
最胜圆满菩提智，　皆能不异如实知。

“舍利子，是名第二如来业异报智力。由成就故，如来应正等觉，于大众中正师子吼，自称：‘我处大仙尊位，转大梵轮；于诸世间所有沙门、婆罗门，若天魔梵等，一切不能如法而转。’
“复次，舍利子，云何如来种种解智力？舍利子，如来应正等觉以无上智力，能如实知彼有情类，彼数取趣，非一欲解种种欲解，如来于此能并了知。舍利子，吾更为汝广分别说。彼数取者，或住贪欲起瞋恚解，或住瞋恚起贪欲解，乃至住于愚痴起贪瞋解。如是等相，如来如实皆能了知。又舍利子，若数取者，住于不善起不善解，或住善法而起善解，是亦如来如实了知。若数取者，住于下劣方便起广大解，或住广大方便起下劣解，或由此解下劣方便当住胜进，或由此解胜进方便当住下劣，是亦如来如实了知。又舍利子，若由此解当殖邪定种，若由此解当殖正定种，若由此解当殖正定解脱种者，是亦如来如实了知。又舍利子，若由此解当趣欲界，或趣色界，或无色界，若由此解遍趣三界，是亦如来如实了知。又舍利子，若由此解顺下劣分当获胜进，或得胜进当住下劣，是亦如来如实了知。又舍利子，若由此解当于来世受种种生，受种种类种种受用，是亦如来如实了知。又舍利子，若由此解当退堕顶，或由此解殖解脱种，是亦如来如实了知。既了知已，如其所应，广为有情如法演说。如是，舍利子，如来非一解种种解智力，不可思议，无边无际，与虚空等。是诸菩萨摩诃萨，闻如来种种解智力，如虚空不可思议已，信受谛奉，清净无疑，倍复踊跃，深生欢喜，发希奇想.”
尔时，世尊欲重宣此义，而说颂曰：

“世间种种解，　过现无有量，
彼种种解心，　导师皆能了。
若有贪解者，　复当住瞋恚，
或现住瞋恚，　痴解如实知。
住痴起贪解，　心注不思议，
间杂流转起，　导师悉能知。
诸下劣方便，　而起广大解，
或增上方便，　导师悉能知。
随入于邪性，　复入所不趣，
解脱三界解，　如来悉能知。
种种生及类，　诸受用差别，
若退堕于顶，　两足尊能知。
知种种解已，　导师如法说，
是第三佛力，　最胜子能信。

“舍利子，是名如来第三种种解智力。由成就故，如来应正遍知，于大众中正师子吼，自称：‘我处大仙尊位，能转梵轮；一切世间沙门、婆罗门，及天魔梵，不能如法而转。’
“复次，舍利子，云何如来种种界智力？舍利子，如来应正等觉以无上智力，如实了知一切世间种种诸界。由此界故，世间含生，集起福行，集非福行，集不动行，或由此界殖出离种。如是等界，如来于此如实了知。又舍利子，如来如实了知眼界、色界及眼识界。如是等界，云何知耶？谓如实知，由内空、外空、内外空故。乃至如实了知意界、法界及意识界。如是等界，云何知耶？谓如实知，由内空、外空、内外空故。又如实知地界、水界、火界、风界。如是等界，云何知耶？谓如实知，如空界故。如是欲界、色界及无色界如实了知，遍分别所起故。又如实知有为界造作相故，无为界无造作相故，杂染界烦恼所引相故，清净界自体光净相故。又如实知诸行界不顺理无明相故，涅槃界顺理明相故。如是诸界，皆能明了。是故，舍利子，若界能安立世间，此界世间之所依住，如是若界能发牵引，若界能兴建立，若界能起方便，若界能生意欲，若界能起炽然，若界能为依止。舍利子，如是等界无量无边，是亦如来如实明了。既明了已，如其所应，广为有情如法演说。舍利子，如来非一界种种界智力，不可思议，无有边际，与虚空等。若有欲求如来种种界智力边际者，不异有人求于空际。如是，舍利子，是诸菩萨摩诃萨，闻如来种种界智力，如虚空不可思议已，信受谛奉，清净无疑，倍复踊跃，深生欢喜，发希奇想.”
尔时，世尊欲重宣此义，而说颂曰：

“世间诸含生，　依止种种界，
随其所流转，　最胜悉能知。
福非福不动，　及顺于出离，
住如是界已，　证寂静涅槃。
若眼界色界，　及以眼识界，
耳鼻舌身意，　诸界悉能知。
又知于法界，　及以意识界，
内外界悉空，　佛能如实知。
地界及水界，　火界与风界，
四界同空相，　如是悉能知。
若欲界色界，　及以无色界，
遍分别所起，　佛能如实知。
如虚空无边，　界无边亦尔，
佛皆能照了，　不谓我能知。
诸界本无生，　亦无有灭者，
是谓涅槃界，　胜丈夫能知。
如空量无边，　诸佛智如是，
由智能了知，　变异于诸界。
已知种种界，　调伏诸含生，
是佛第四力，　最胜子能信。

“舍利子，是名如来第四非一界种种界智力。由成就此力故，如来应正等觉，于大众中正师子吼，自称：‘我处大仙尊位，能转梵轮；一切世间沙门、婆罗门，及天魔梵，所不能转。’
“复次，舍利子，云何如来非一根种种根智力？舍利子，如来应正等觉，以无上智力故如实能知，若他有情、若数取者，种种诸根差别之相，如来皆能分别了知。舍利子，如是等相，云何知耶？所谓了知钝根、中根、利根、胜根、劣根。由随遍分别根故，能知众生起极重贪，起极重瞋，起极重痴。如是诸根，是亦如来如实了知。又舍利子，由随遍分别根故，如来能知，或起假立贪瞋痴，或起微薄贪瞋痴，或起颠倒贪瞋痴，或起摧伏贪瞋痴。如是等相，是亦如来如实了知。又舍利子，若不善因所生诸根，若由善因所生诸根，若不勤因所生诸根，若出离因所生诸根，是亦如来如实了知。又舍利子，如来如实了知，眼根、耳根、鼻根、舌根、身根、意根、女根、男根、命根、乐根、苦根、忧根、喜根、舍根、信根、正勤根、念根、慧根、三摩地根、未知当知根、知根、知已根。如是诸根差别之相，是亦如来如实了知。又舍利子，如来如实知彼诸根，因于眼根当住耳根，而不住彼鼻舌身根；或因耳根当住鼻根，或因鼻根当住舌根，或因舌根当住身根，或因身根当住眼根。如是等根，如来于此如实知之。
“复次，舍利子，若诸有情住布施根修戒方便，尔时如来，以胜劣根智为说布施；若住戒根修施方便，为说于戒；若住忍根修勤方便，为说忍法；住正勤根修忍方便，为说正勤；住静虑根修慧方便，为说静虑；若住慧根修定方便，为说正慧。如是一切菩提分法，诸根差别如实了知，皆应广说。又舍利子，若诸有情住声闻根而返修于独觉方便，如来以诸根智为说下乘；住独觉根而修声闻智方便者，以诸根智为说中乘；住大乘根而修二乘智方便者，以诸根智为说大乘；住下劣根修大乘行，以诸根智为说二乘。若诸有情无堪任根、无堪任相，如来如实知无堪任非法器已而便舍置。若诸有情有堪任根、有堪任相，如来如实知有堪任是法器者，即便殷勤郑重说法，令其悟入。如是，舍利子，如来了知一切有情诸根纯熟及不纯熟，诸根出离及不出离。舍利子，诸有情根，如来如实一切了知，住如是相，如是方便，如是信解，如是本因，如是所缘，如是等流，如是究竟。舍利子，如来种种根智，不可思议，无边无际，与虚空等。若有欲求如来诸根智力边际者，不异有人求虚空际。诸菩萨摩诃萨闻是根力，如虚空已，信受谛奉，清净无疑，倍复踊跃，深生欢喜，发希奇想.”
尔时，世尊欲重宣此义，而说颂曰：

“到根彼岸含灵尊，　善达有情意性行，
随诸众生根所堪，　人中师子为说法。
下中上根所堪任，　善逝胜智根中起，
观彼解脱器心已，　知行慧者为说法。
若人诸根能发起，　至极相续微烦恼，
善达彼人所有根，　知行随顺为说法。
若诸丈夫有善根，　随勤信欲广开示，
又随根行相差别，　说诸胜义定慧等。
若人发起于信欲，　慧者随根说净道，
知彼所行众行已，　为说胜法超诸苦。
有定住佛菩提根，　迷倒误转声闻智，
为说大乘成正觉，　此佛难伏第五力。

“舍利子，是名如来第五种种根智力。由成就此力故，如来于大众中正师子吼，自称：‘我处大仙尊位，能转梵轮；一切世间沙门、婆罗门，及天魔梵，不能如法而转。’
“复次，舍利子，云何如来遍趣诸行智力？舍利子，如来应正等觉以无上智力故，如实了知遍行诸行。舍利子，如是等相，云何了知？谓能了知有情性等，正定之性、不正定性及邪定性。舍利子，云何名为正定之性？谓由因力先世方便，开智利根之所生故。若诸如来为彼说法，若不说法，如来如实知彼有情前世因果堪任法器，随应说法令速解脱。舍利子，云何名为不定之性？由外缘力而成熟相。若得如法教授教诫，可得解脱；不得如法教授教诫，不得解脱。如来为说随顺缘因相应之法，彼诸有情闻正法已，如理修行证解脱果。为如是等得义利故，诸佛世尊出兴于世。舍利子，云何名为邪定之性？谓有情性，烦恼所蔽不修净业，识性薄弱，愚痴深厚，住邪见网，非正法器。若使如来为彼说法，若不说法，终不堪任证于解脱。如来如实知彼有情非法器已而便舍置。是故，舍利子，诸菩萨摩诃萨，愍此有情作利益故，被弘誓铠，入邪见军教化摧伏。又舍利子，如来如实了知三种贪行，或净美相起于贪行，或爱恋相起于贪行，或先世因起于贪行。又能了知三种瞋行，或损害相起于瞋行，委练观察起于瞋行，先世随眠起于瞋行。又观了知三种痴行，或有痴行因无明生，或有痴行因妄有身见生，或有痴行因疑而生。如是一切，如来如实皆能了知。
“复次，舍利子，如来如实了知诸行。苦乐二行俱能速通，诸根利故；苦乐二行俱是迟通，诸根钝故。又如实知，迟行迟通舍所缘故，迟行速通道不息故，速行迟通勇决进故，速行速通非彼性故。又如实知，或有诸行简择力满，非修习力；或有诸行修习力满，非简择力；或有诸行简择、修习二力俱满；或有诸行简择、修习力俱不满。如是诸相，如来如实皆能了知。又如实知，或有诸行信欲具足，非方便具足；或有诸行方便具足，信欲不具足；或有诸行信欲、方便俱不具足；或有诸行信欲、方便二俱具足。如是一切皆能了知。又如实知，或有诸行身业清净，非由语心；或有诸行语业清净，非由身心；或有诸行心业清净，非由身语；或有诸行非身语心；或有诸行由身语心，而得清净。舍利子，如是乃至一切有情所有诸行，或因流转，或因不流转，或因流转及不流转，如来以无碍智见故，于如是等一切处转。如是，舍利子，如来遍教行智力，不可思议，无边无际，与虚空等。诸菩萨摩诃萨闻是智力，不可思议如虚空已，信受谛奉，清净无疑，倍复踊跃，深生欢喜，发希奇想.”
尔时，世尊欲重宣此义，而说颂曰：

“善逝如实了诸行，　能知定因有情性，
又知不定成熟相，　及诸根因相应法。
诸行三种贪相应，　及与三种瞋痴合，
无边广惑相应行，　缘因大师如实知。
诸有苦行而根利，　及有此行而钝根，
诸有乐行根利钝，　世大依怙如实知。
诸有钝行及钝修，　或复行钝而修利，
或复行速而修迟，　或有俱速非彼性。
或有诸行简择生，　不由修习道力起，
或修习生非简择，　俱生别异共相应。
或有诸行信欲转，　清净而非方便净，
或有返此俱不俱，　佛遍智者皆明了。
复有净修于身业，　非语非心业清净，
或复语净及身净，　而彼心体非清净。
或有内心常清净，　身语二业非清净，
或复语净及心净，　而彼身业未尝净。
或身语心净不净，　诸行流转及寂灭，
遍智见者如实知，　是为如来第六力。

“舍利子，是名如来第六遍趣行智力。由此力故，如来自称处仙尊位，转大梵轮，乃至无有如法转者。
“复次，舍利子，云何如来静虑、解脱、三摩地、三摩钵底发起杂染清净智力？舍利子，如来应正等觉，以无上智力故，如实了知若自若他，一切静虑、解脱、三摩地，及三摩钵底，发起杂染清净之法。舍利子，如是等相，云何知耶？谓如实知，由因由缘，一切有情能令杂染；又如实知，由因缘故，一切有情能令清净。舍利子，何因何缘能令杂染？舍利子，由不称理作意为因，无明为缘，令诸有情发起杂染。如是无明为因，诸行为缘；诸行为因，识为其缘；以识为因，名色为缘；名色为因，六处为缘；六处为因，诸触为缘；诸触为因，受为其缘；以受为因，爱为其缘；以爱为因，取为其缘；以取为因，有为其缘；以有为因，生为其缘；以生为因，老死为缘；烦恼为因，诸业为缘；诸见为因，爱为其缘；随眠为因，诸缠为缘。舍利子，由如此等诸因缘故，令诸有情发起杂染。如是等相，是亦如来如实了知。舍利子，何因何缘能令清净？舍利子，有二因、二缘，能令一切有情清净，所谓由他顺音，及由内自如理作意；又奢摩他缘于一境，及毗钵舍那善巧方便。复有二因、二缘能令清净，谓不来智及不去智。复有二因、二缘能令清净，谓无生观及证正定。复有二因、二缘能令清净，谓行具足及明无明解脱作证。复有二因、二缘能令清净，谓修解脱门及性解脱智。复有二因、二缘能令清净，谓随觉谛及随得谛。舍利子，如是诸因诸缘，能令一切有情清净，是亦如来如实了知。
“复次，舍利子，如来如实知诸有情杂染境界，知诸有情清净境界。或有杂染境界入于清净境界，或有清净境界入于杂染境界，如是皆由如实观故；或有杂染境界入于杂染境界，或有清净境界入于清净境界，如是皆由增上慢执故。如来于中，如实智转。又舍利子，如来以如实知，于诸静虑超越间杂差别中转，所谓离欲恶不善法，有寻有伺离生喜乐，具足安止最初静虑。如来安住初静虑已从灭定出，如是乃至入灭定已从初静虑出。又舍利子，如来以如实知，于八解脱或顺次入，或复逆入，或顺逆入，或间杂入。舍利子，如是解脱，何等为八？谓有色观诸色，是初解脱；内无色想，外观诸色，是第二解脱；于净解脱或于净性起于净解，是第三解脱；虚空想处定，是第四解脱；识想处定，是第五解脱；无所有处定，是第六解脱；非有想非无想处定，是第七解脱；若想受灭，是第八解脱。又舍利子，如来以如实智，或安住一三摩地中，而复示现余三摩地及三摩钵底，又复示现种种观解，而诸如来于诸等持未曾混乱。又舍利子，诸佛如来不缘三摩地故，入于三摩地；或依一三摩地故，成就一切余三摩地；或不起一三摩地，而能遍入诸三摩地。又诸如来心常住定无展转缘，又诸如来无不定心而可得者。诸佛如来住定深妙，无有能观如来所得三摩地者。舍利子，声闻所得三摩地，为独觉三摩地之所映夺；独觉所得三摩地，为诸菩萨三摩地之所映夺；菩萨所得三摩地，为诸佛三摩地之所映夺。如来所得三摩地，无映夺者。何以故？以诸如来无映夺智常现转故。舍利子，如来如实了知，如是教授，如是教诫，而能发起声闻、独觉诸三摩地；又以如是教授教诫，而能发起诸菩萨等妙三摩地。诸佛如来如实知已，便作如是教授教诫。舍利子，如来静虑、解脱、三摩地、三摩钵底、杂染清净发起智力，不可思议，无边无际，与虚空等。若有欲求如来定力边际者，不异有人求空边际。舍利子，诸菩萨摩诃萨闻是诸定智力，不可思议如虚空已，信受谛奉，清净无疑，倍复踊跃，深生欢喜，发希奇想.”
尔时，世尊欲重宣此义，而说颂曰：

“由此有情兴杂染，　由此有情得清净，
大雄如是了知已，　广为宣扬微妙法。
由彼违理作意因，　无明为缘生杂染，
复因无明诸行缘，　乃至展转生诸苦。
违理作意及无明，　为彼有支生根本，
诸佛如实了知已，　随其所应宣妙法。
一切杂染之根本，　所谓业行及无明，
复从此缘生诸识，　如是展转兴诸苦。
由彼所说随顺音，　及由内怀如理观，
如斯二因二缘故，　一切含灵证清净。
由奢摩他如理因，　及由毗钵舍那缘，
如是含灵证解脱，　大师如实皆能了。
行者安住净尸罗，　观察诸法皆空寂，
已善修习解脱门，　远离诸有迫迮苦。
此皆诸佛如实知，　一切有情清净行，
空无相愿解脱门，　善逝随根而显示。
独觉最胜及声闻，　顺逆履游诸静虑，
如来宣示彼所证，　如有毒刺及怨仇。
诸佛所证定解脱，　究竟无怨无毒刺，
当知第七如来力，　不为异证所摧伏。

“舍利子，是名如来第七诸定智力。由得此力故，如来自称处仙尊位，转大梵轮，乃至无有如法转者。
“复次，舍利子，云何如来宿住随念作证智力？舍利子，如来应正等觉，以无上智力故，随所忆念如实了知。舍利子，如来如是如实了知，若自若他一切有情无量宿住，或念一生、十生、百生、千生，乃至无量拘胝那庾多百千生，悉皆随念而能知之。又随念知劫坏劫成，或劫成坏，或无量劫坏，无量劫成，无量劫成坏。或复随念百拘胝劫，乃至无量百千拘胝那庾多劫，皆能了知。又能随念我于先世曾彼彼处，如是名，如是姓，如是种类，如是饮食，如是色，如是相，如是形貌，如是寿量，如是久住，如是苦乐；我于彼彼处终，生彼彼处，复于彼彼处终，来生此处。如是若自若他并诸形相，处所流类，无量宿住，悉能随念而并知之。又舍利子，如来如实了知，一切有情随其往因，以此因故，如是有情来生于此；知此因已，随应说法。又能了知一切有情，于过去世诸心相续，此心无间缘如是境如是心生，由是所缘不具足故如是心灭。如是一切，如来如实随念了知。又舍利子，若一有情心生展转，从如是心无间次第如是相续，于如殑伽沙劫种种言说不能令尽。如一有情心相如是，一切有情其心亦尔，如来随彼所有一切心相，随念悉能如实了知。又舍利子，如来依诸有情诸心，展转尽于后际，拘胝劫数说不能尽，而如来智亦无有尽。
“复次，舍利子，如来宿住随念作证智力，不可思议，无有等者，无等等者，无量无数，不可宣说，又不可说有边尽际。舍利子，如来以佛神力，加诸有情令念宿住，而告之曰：‘汝今应念于过去世，已种如是诸善法根。或于佛所、或声闻所、或独觉所、或于正法种诸善根，如是善根，悉当忆念。’彼诸有情以如来力随念皆知。舍利子，如是如来以佛神力加彼有情，令知宿住无量善根所缘境已，如其所应而为说法。舍利子，若诸有情，于阿耨多罗三藐三菩提得不退转，随其欲解而求出离，或依声闻乘，或依独觉乘，或发阿耨多罗三藐三菩提心者，如是如来随念智力如实了知。如是，舍利子，如来宿住随念作证智力，不可思议，无量无数，无有边际，与虚空等。诸有欲求如来宿住随念边际者，不异有人求空边际。舍利子，诸菩萨摩诃萨闻是宿住智力，不可思议如虚空已，信受谛奉，无惑无疑，乃至踊跃欢喜，发希奇想.”
尔时，世尊欲重宣此义，而说颂曰：

“不思那庾拘胝劫，　照世明灯悉随念，
亦念过往自他生，　如观掌内五庵果。
随念名姓色分别，　住寿命尽诸生趣，
含灵具足如是因，　知时如应为说法。
诸过去世无边际，　众生所有心心法，
是心无间是心生，　最胜大智皆能了。
善逝了知一有情，　过往无间心相续，
如殑伽沙拘胝劫，　不能说尽其边际。
乃至后际拘胝劫，　演诸含灵往所行，
而不与等智无尽，　是名诸佛智海量。
一切有情善信欲，　已曾供养诸世尊，
佛威神力所加被，　令缘过去修净行。
大师随念彼所受，　过去曾修诸福行，
念彼所住三乘智，　不退解脱所依处。
善逝称往无边智，　诸有情界难思议，
无边名称第八力，　最胜长子能信受。

“舍利子，是名如来第八宿住智力。由得是力故，如来自称处仙尊位，转大梵轮，乃至不能如法而转。
“复次，舍利子，云何如来天眼通作证智力？舍利子，如来应正等觉，以无上智力，清净天眼超过于人，观诸有情死此生彼、若劣若胜、好色恶色，如其习业或往善趣、或往恶趣。如是等相，如来明见如实了知。又能如实知，诸含灵所造业行：如是有情成就身恶行，成就语恶行，成就意恶行，诽谤贤圣，起诸邪见；彼乘如是邪见业受因故，身坏命终堕诸恶趣，或生地狱、或生畜生、或生鬼趣。如来又知如是有情，成就身妙行，成就语妙行，成就意妙行，不谤贤圣，修行正见；彼乘如是正见业受因故，身坏命终往诸善趣，若生天上乐世界中。又复如来以净天眼观于十方，不可宣说过殑伽沙数，尽虚空际穷法界量，诸佛世界种种相状。或复现见诸佛刹土有洞燃者，或见刹土有正坏者，或见刹土有正成者。又复现见一切含识死时生时。或复现见诸大菩萨从睹史多天降神母胎，或复现见出母胎者，或观诸方各行七步，或复现见入处内宫，或见出家现修苦行，或见诸佛悟大菩提，或复现见转大法轮，或复现见舍诸寿行入大涅槃。或复现见诸声闻众一切毕竟入般涅槃，或复现见一切独觉示诸神通报净施福而涅槃者。又诸有情非可现见，而为如来天眼所见，亦非彼外五通仙眼之所能见，亦非声闻、独觉、菩萨等眼之所能见，彼一切如来天眼悉能现见。如是非所现见微细众生如车轮量，如来以天眼观之，多于三千大千世界所有人天。如是一切无量无边不可思议，如来悉能如实明见。舍利子，如来以净天眼观察一切无量佛土诸含灵性，何等众生是如来化，何等众生见如来已方调伏者，如来尔时随应利见，即于前住令彼悟解，非余众生之所能知。如是，舍利子，如来天眼随念作证智力，不可思议，无有边际，与虚空等。诸有欲求如来天眼智力边际者，不异有人求空边际。舍利子，诸菩萨摩诃萨闻如是力，不可思议如虚空已，信受谛奉，乃至发希奇想.”
尔时，世尊欲重宣此义，而说颂曰：

“善逝天眼净无垢，　净业修治无量劫，
最胜由是观十方，　无垢难思诸佛土。
或坏或成或成坏，　乃至起住火洞燃，
或有佛住或无佛，　自然尊眼悉能见。
有情性广难思议，　乃至有色及无色，
若堕恶趣善趣生，　自然尊眼悉能见。
或多拘胝佛现在，　或现如来入涅槃，
并及缘觉若声闻，　自然尊眼悉能见。
或为利生诸菩萨，　或行近妙菩提行，
住诸如来无障处，　自然导师皆能见。
善逝如是眼无垢，　能见极细诸众生，
第九眼力不思议，　最胜聪慧了能信。

“舍利子，是名如来第九天眼智力。由此力故，自称我处大仙尊位，转大梵轮，乃至一切世间不能如法而转。
“复次，舍利子，云何如来流尽作证智力？舍利子，如来应正等觉，以无上智力如实了知，为尽诸流无流，心解脱、慧解脱、自然通慧，作证具足而住，如实了知，我生已尽，梵行已立，所作已办，不受后有。舍利子，如来流尽智力，清净无垢光洁圆照，永断一切相续习气。诸声闻乘虽复流尽，唯能断除少分习气；诸独觉乘虽复流尽，亦能断除少分习气，而远离大悲及诸才辩；唯有如来诸流永尽，具一切种微妙佛法，断除一切相续习气，大悲所摄，无畏才辩之所观察，一切世间诸有含识不能映夺，一刹那心而常具足相应无异。何以故？由如来无业、无烦恼、无忘失威仪诸习气故。舍利子，譬如清净虚空，不与一切烟尘云雾而共住止；如是如来流尽智力，不与一切烦恼习气而共住也。舍利子，诸佛如来住如是等流尽智已，复能为彼有流有取一切众生说流尽法，及说永断一切取法。一切众生诸流诸取，皆从虚妄遍分别起；如来如实观察是已，欲令一切不复起故，如其所应，以诸譬喻而为说法，令如实知诸流虚妄。由知是已，不取诸法；由不取故，则能毕竟入般涅槃。又舍利子，如来如实了知一切有情诸流起灭、诸流趣行，如是知已，为诸有情如应说法。如是，舍利子，如来流尽作证智力，不可思议，无有边际，与虚空等。若有欲求如来流尽智力边际者，不异有人求于空际。舍利子，诸菩萨摩诃萨闻如来流尽作证智力，不可思议如虚空已，信受谛奉，心虑清净，无惑无疑，倍复踊跃，深生欢喜，发希奇想.”
尔时，世尊欲重宣此义，而说颂曰：

“导师流尽智无垢，　无量广大净无障，
由成如是第十力，　故说寂静妙菩提。
诸声闻乘流尽智，　有量习气随系缚，
人中最胜大导师，　无量结习同灰烬。
有证缘觉菩提者，　远离大悲才与辩，
唯薄伽梵诸流尽，　大悲才辩无有量。
诸佛安住流尽智，　了知众生流取相，
皆从虚妄诸法生，　彼未解斯真理趣。
如来起悲为敷演，　无常不净无我法，
彼观诸法空无性，　当证如来寂静地。
无我无寿无数取，　无人摩纳作受者，
虚妄遍入诸法中，　起大悲心说令脱。
善逝慈悲无厌倦，　真智常流无忘失，
由是最胜恒方便，　为利众生开妙法。
能伏他论第十力，　无有边际等虚空，
世尊常住十力故，　无等法轮恒转世。

“舍利子，是名如来第十流尽智力。由成就此力故，如来应正等觉，自称：‘我处大仙尊位，于大众中正师子吼，转大梵轮；一切世间沙门、婆罗门，诸天魔梵，不能如法而转。’
“如是，舍利子，诸菩萨摩诃萨，由闻如来功德不可思议故，于如来十力信受谛奉，心虑清净，无惑无疑，倍复踊跃，深生欢喜，发希奇想.”
