 菩萨藏会第十二之一 开化长者品第一
如是我闻：一时，薄伽梵于室罗筏国雨安居，过三月恣举已，作衣服竟，与大苾芻众千二百五十人俱，游化诸国。是薄伽梵，成就广大微妙名称，出现世间，为诸天人之所赞颂，所谓如来、应、正等觉、明行圆满、善逝、世间解、无上丈夫、调御士、天人师、佛、薄伽梵。深住自证具足神通，威德映蔽诸天世间魔王、梵王、阿素洛等。常为众生说微妙法，开示初善、中善、后善，文义巧妙，纯一圆满，清白梵行。时四部众，国王、大臣，种种外道，沙门、婆罗门，及诸长者，天、龙、药叉、人非人等，以无量上妙衣服、饮食、卧具、医药种种供具，奉献如来。
尔时，世尊大众围绕，供养恭敬，尊重赞叹，渐次游行至摩揭陀国，诣王舍大城，住鹫峰山。时，王舍城中有大长者，名曰贤守，已曾亲觐过去诸佛，宿植善根，福感通被，大族大富，资产财宝无不具足。时，彼长者闻大沙门出释氏宫，证于无上正等菩提，与诸大众来游此国，彼佛世尊，有如是等广大名称出现世间，十号具足，成就通慧，说微妙法，乃至圆满清白梵行。时，彼长者作是思惟：“我今当往鹫峰山王，为欲奉见彼如来故。若我见者，必获善利.”作是念已，与五百长者出王舍城，将往佛所。
尔时，世尊于日初分，服僧伽胝，执持衣钵，诸苾芻僧侍从围绕，在大众前威仪严整，进止安庠，正智而行，顾视屈伸端严殊异，为化众生现乞食法，方欲入城处于中路。时，贤守等五百长者，遥见如来，威严超挺，众所乐观，成就金色之身大丈夫相三十有二，诸根寂定，神虑憺怕，逮得上胜调顺寂止，摄护诸根如大龙象，清净无挠如澄泉池，足蹈七宝所成百千亿叶红莲华上，为诸无数天、人、药叉之所供养，雨大天华散如来上，其华若流弥满于地。诸长者等既睹世尊，以无量百千功德庄严从远而来，叹未曾有，以清净心往如来所，顶礼佛足，却住一面。
尔时，贤守等五百长者白佛言：“世尊，未曾有也！如来神力，映夺天仙吉祥魔梵。如来威德具大名称，圆光妙色蔽诸大众。世尊体相如大金山，容貌端严无等等者。世尊成就一切世间甚希奇法。我惟世尊，威德如是，观何等相，弃舍家法，悟大菩提?”
尔时，贤守长者即于佛前，而说颂曰：

“我昔曾闻最胜尊，　吉祥妙色大名称，
今睹威光胜所闻，　如真金像备众德。
如来色像喻金山，　高广严净观无厌，
威德庄严苾芻众，　犹如满月处众星。
世尊顶相无能见，　高显映发踰山王，
顶髻周圆渐次敛，　其相平偃犹天盖。
绀发软腻而右旋，　如安缮色帝青宝，
鲜净光踰孔雀项，　我今瞻仰无厌足。
面貌端严额平正，　眉相皎净若天弓，
白毫映彻无瑕秽，　光洁照耀如星王。
发喜净眼甚微妙，　众睹皆生欣乐心，
我今奉观无暂舍，　顶礼净眼世间依。
鼻相高平修且直，　渐广圆成如铸金，
唇相丹晖极清净，　喻频婆果末尼等。
妙齿鲜白含光润，　等鹤牛乳莲华根，
坚密齐平极明净，　调顺奢摩他所感。
齿及随齿根深固，　断际上下皆齐整，
佛牙光白最超胜，　如彼雁行王处中。
善逝广长之舌相，　覆面薄净如莲华，
赤铜赤色末尼宝，　含晖皎镜如初日。
世尊耳相极端严，　梵世天人不闻见，
乔答摩种狻猊颔，　无畏犹如师子王。
我观善逝咽喉相，　能引世间甘露味，
清净映彻无瑕秽，　具大神力不思议。
颈前横约修且直，　处中都无孅杂文，
现人中胜天中天，　恒食味中第一味。
肩膊充圆悉成满，　胸臆雄猛威容盛，
人中尊相世未闻，　如山顶日光流照。
手足两肩及项后，　七处光净恒平满。
修臂佣圆象王鼻，　双掌垂下摩于膝，
上身广厚如兽王，　瞿陀树相周圆满。
那罗延力合成身，　具足大力及忍力，
无垢身毛皆上靡，　随现一孔一毛生。
烟尘不污如莲华，　右旋相成而细软，
我昔传闻隐密相，　阴藏深如天马王。
髀腨周圆渐次敛，　其相犹如天鹿王，
足厚隆起跟圆长，　手相网鞔如雁王。
平满孅长二十指，　赤铜甲色如莲华，
双跖千辐金轮相，　光净微妙具庄严。
如来游步于世间，　瞿拉坡相不相触，
去地四指蹈空行，　众宝红莲随足现。
顾视安行象王步，　进趣端肃如天主，
大圣威严无所畏，　处众踰于师子王。
妙色映蔽毗沙门，　威光超胜百千日，
梵世天人尚无等，　何况出过如来者！
行住说法度众生，　天仙龙神咸恭敬，
或散天华奏天乐，　纷然繁会满虚空。
今睹世尊大神变，　故我窃怀疑惑心，
本观何等胜功德，　出家趣于无上道?”

尔时，世尊告贤守长者曰：“长者当知，我观世间一切众生，为十苦事之所逼迫。何谓为十？一者、生苦逼迫，二者、老苦逼迫，三者、病苦逼迫，四者、死苦逼迫，五者、愁苦逼迫，六者、怨恨逼迫，七者、苦受逼迫，八者、忧受逼迫，九者、痛恼逼迫，十者、生死流转大苦之所逼迫。长者，我见如是十种苦事逼迫众生；为得阿耨多罗三藐三菩提，出离如是逼迫事故，以净信心，舍释氏家，趣无上道.”
尔时，世尊欲重宣此义，而说颂曰：

“我观诸凡夫，　闭流转牢狱；
常为生老病，　众苦所逼迫；
愁忧及怨恨，　死苦等所牵；
为除牢狱怖，　令欣出离法。

“复次，长者，我观世间一切众生，为十恼害互相憎嫉。何谓为十？一者、曾于我身作不饶益，心生恼害；二者、今于我身作不饶益，心生恼害；三者、当于我身作不饶益，心生恼害；四者、曾于我之所爱作不饶益，心生恼害；五者、今于我之所爱作不饶益，心生恼害；六者、当于我之所爱作不饶益，心生恼害；七者、曾于我所不爱而作饶益，心生恼害；八者、今于我所不爱而作饶益，心生恼害；九者、当于我所不爱而作饶益，心生恼害；十者、于诸过失作不饶益，心生恼害。长者，我见如是十种恼害，恼害世间一切众生；为得阿耨多罗三藐三菩提，出离如是恼害事故，以净信心，舍释氏家，趣无上道.”
尔时，世尊欲重宣此义，而说颂曰：

“众生互憎嫉，　皆由十恼生，
于我及我亲，　三世俱恼害。
或于我非亲，　起诸饶益相，
怨憎由此生，　三世俱恼害。
第十诸过失，　生长怨憎苦，
我观如是过，　厌患故出家。

“复次，长者，我观世间一切众生，入于十种恶见稠林，由异见故不能自出。何谓为十？一者、我见恶见稠林，二者、有情见恶见稠林，三者、寿命见恶见稠林，四者、数取趣见恶见稠林，五者、断见恶见稠林，六者、常见恶见稠林，七者、无作见恶见稠林，八者、无因见恶见稠林，九者、不平等因见恶见稠林，十者、邪见恶见稠林。长者，我见众生，入于十种恶见稠林不能得出；为得阿耨多罗三藐三菩提，永断如是诸恶见故，以净信心，舍释氏家，趣无上道.”
尔时，世尊欲重宣此义，而说颂曰：

“一切愚凡夫，　入恶见稠林，
我见有情见，　及以寿命见，
断见与常见，　依无作见等；
为安立正见，　是故我出家。

“复次，长者，我观世间一切众生，于无数劫具造百千那庾多拘胝过失，常为十种大毒箭所中。何谓为十？一者、爱毒箭，二者、无明毒箭，三者、欲毒箭，四者、贪毒箭，五者、过失毒箭，六者、愚痴毒箭，七者、慢毒箭，八者、见毒箭，九者、有毒箭，十者、无有毒箭。长者，我见众生，为于十种毒箭所中；求阿耨多罗三藐三菩提，永断如是诸毒箭故，以净信心，舍释氏家，趣无上道.”
尔时，世尊欲重宣此义，而说颂曰：

“爱箭毒众生，　过拘胝大劫，
无明之所盲，　从暗入于暗。
欲箭中诸蕴，　吸染名贪箭，
闷乱过失箭，　被服愚痴箭，
陵高发慢箭，　违诤起见箭，
因有无有箭，　堕有及无有。
诸愚痴凡夫，　锋刃由其口，
更相起诤论，　此实此非实。
为拔毒箭故，　如来兴世间，
救诸中箭者，　出家成圣道。

“复次，长者，我观世间一切众生，由十种爱建立根本。何者为十？所谓缘爱故求，缘求故得，缘于得故便起我所，缘我所故起诸定执，缘诸定执故起欲贪，缘欲贪故起深耽著，缘深耽著故起悭吝，缘悭吝故起于聚敛，缘聚敛故起诸守护，缘守护故执持刀仗，诤讼讥谤起种种苦。又因此故兴别离语，长养诸恶不善之法。长者，我见众生，由此十种爱根本法之所建立；求于阿耨多罗三藐三菩提，为得无根无所依法故，以净信心，舍释氏家，趣无上道.”
尔时，世尊欲重宣此义，而说颂曰：

“爱所吞众生，　寻逐于诸欲，
得利兴我所，　从此生定执。
我当作所作，　欲贪缚增长，
耽著悭吝等，　相续次第生。
悭过染世间，　能起坚积聚，
聚敛故守护，　遍生无有间。
守护在愚夫，　刀仗相加害，
种诸不善业，　因此生众苦。
观爱因缘已，　众苦则不生，
无根无住觉，　诸觉中最上。

“复次，长者，我观世间一切众生，皆由十种恶邪性故建立邪定。何等为十？一者、邪见，二者、邪思惟，三者、邪语，四者、邪业，五者、邪命，六者、邪精进，七者、邪念，八者、邪定，九者、邪解脱，十者、邪解脱智见。长者，我观众生，由如是等十邪性故建立邪定；为欲证得阿耨多罗三藐三菩提，出离如是诸邪性故，以净信心，舍释氏家，趣无上道.”
尔时，世尊欲重宣此义，而说颂曰：

“怀邪见众生，　邪思惟境界，
宣说于邪语，　及行诸邪业，
邪命邪精进，　邪念与邪定，
成就邪解脱，　及趣邪智见。
邪性决定聚，　愚夫之所依，
为令住正性，　故趣无上道。

“复次，长者，我观世间一切众生，由于十种不善业道，而能建立安处邪道，多堕恶趣。何等为十？一者、夺命，二者、不与取，三者、邪淫，四者、妄语，五者、离间语，六者、粗语，七者、绮语，八者、贪著，九者、瞋恚，十者、邪见。长者，我见众生由是十种不善业故，乘于邪道，多趣多向多堕恶道；为欲证得阿耨多罗三藐三菩提，超出一切诸邪道故，以净信心，舍释氏家，趣无上道.”
尔时，世尊欲重宣此义，而说颂曰：

“诸害命众生，　劫盗他财物，
行诸邪欲行，　速堕于地狱。
粗言离间语，　妄语乖寂静，
绮语等凡夫，　愚痴之所缚。
贪著他资财，　数起于瞋恚，
兴种种邪见，　是人趣恶道。
三种由身起，　四种语业生，
意能成三恶，　故名恶行者。
行诸恶业已，　牵趣恶道中，
吾今现世间，　拔济令出离。

“复次，长者，我观世间一切众生，由于十种染污法故，处在烦恼，堕烦恼垢中。何谓为十？一者、悭垢染污，二者、恶戒垢染污，三者、瞋垢染污，四者、懈怠垢染污，五者、散乱垢染污，六者、恶慧垢染污，七者、不遵尊教垢染污，八者、邪疑垢染污，九者、不信解垢染污，十者、不恭敬垢染污。长者，我见众生，以如是等十染污法之所染污；为得阿耨多罗三藐三菩提，证于无染无上法故，以净信心，舍释氏家，趣无上道.”
尔时，世尊欲重宣此义，而说颂曰：

“世多分众生，　十染所逼迫，
乐有为烦恼，　曾不生厌离。
悭垢所染污，　一切愚凡夫，
犯戒非寂静，　不习三摩地。
瞋垢背忍辱，　懈怠退正勤，
其心不专住，　恶慧愚钝者。
于父母师长，　不遵奉言教，
疑见网众生，　不求照世觉。
诽谤于甚深，　佛所说妙法，
被服无明蕴，　圣蕴怀轻贱。
观是染污已，　谁乐处有为，
当勤证寂灭，　无为无染污。

“复次，长者，我观世间一切众生，为十种缠缚之所缠缚。何谓为十？一者、由悭嫉网之所缠缚，二者、由无明膜之所覆翳，三者、烦恼迷醉堕愚痴坎，四者、爱欲驶流之所漂没，五者、末摩死节邪箭所中，六者、忿恨密烟之所熏㶿，七者、贪欲盛火之所烧燃，八者、过失毒药之所闷乱，九者、诸盖毒刺之所遮碍，十者、常处生死流转饥馑旷野正勤疲怠。长者，我观众生，为如是等十种缠缚所缠缚已；求阿耨多罗三藐三菩提，为证无缠无缚法故，以净信心，舍释氏家，趣无上道.”
尔时，世尊欲重宣此义，而说颂曰：

“老吞少盛年，　老坏净妙色，
老损念定慧，　终为死所吞。
病能摧势力，　劫夺勇猛心，
坏诸根聚落，　羸劣无依怙。
死如罗刹女，　猛健甚可畏，
常随逐世间，　饮竭众生命。
我已厌世间，　老病死逼迫，
为求无老死，　清安法出家。
世为三火烧，　我观无救者，
雨甘露法雨，　灭除三毒焰。
观诸失道者，　生盲痴瞽等，
为与世间眼，　示导故出家。
众生疑乳养，　蕴盖所蔽障，
为彼除悔恼，　说法故出家。
愚夫互违反，　伺隙兴加害，
为和怨憎故，　利世故出家。
于父母师长，　力慢无恭敬，
为摧憍慢幢，　是故我出家。
观贪障世间，　由财相损害，
为得七圣财，　断诸法贫者。
或致相刑残，　利已终非益，
我观定舍身，　求离三有狱。
三有昔未知，　真实利益事，
为开真实益，　是故我出家。
观趣地狱者，　恶业因炽然，
受无边重苦，　为脱故出家。
观诸畜生趣，　互相加杀害，
无依为作依，　悲心故出家。
观焰魔鬼趣，　饥渴大苦逼，
为证妙菩提，　施不死甘露。
人道追求苦，　诸天舍命苦，
观苦遍三有，　为济故出家。
我观耽欲者，　远离诸惭愧，
凌逼于尊亲，　荒淫甚猪狗。
又观诸愚夫，　女媚所吞食，
放逸造非义，　为舍故出家。
观劫浊众生，　恶法娆魔使，
我为摧伏故，　趣成无上觉。
在家众过本，　出家趣菩提，
故舍大地等，　为穷生死际.”

尔时，五百长者闻佛所说，得未曾有，方知如来是真觉者。即于佛前，异口同声，而说颂曰：

“我等怖畏老死逼，　愿宣妙法尽其际。
世尊诸有趣清净，　离有性净超诸有，
愿拔诸有令不有，　及在禁闭有家者。
世雄离染最解脱，　远离尘垢心清净，
调御法中大调御，　愿开微妙甘露门。
备上妙色胜丈夫，　天人世间无等者，
世无等等最胜尊，　愿说妙法济群生。
三垢永灭吐诸过，　慧眼清净翳障消，
净尘离闇开痴网，　愿无等尊宣妙法。
众生苦聚无依怙，　溺大有池无救者，
愿起慈悲广济心，　速拔高升安隐岸。
有河憍慢痴回澓，　斗讼病苦波涛盛，
众生漂没无依救，　愿发慈心济有流。
朗日千亿曜金山，　佛身光盛踰于彼，
愿以胜妙梵音声，　宣布端严最上法。
诸法自性本清净，　体相洞彻等明珠，
无有作者无受者，　不从他闻遍照觉。
自然具足力无畏，　行妙净行称无边，
无边智解如游空，　愿大法王宣妙法.”

尔时，世尊作如是念：“是五百长者，善根已熟，堪任法化。我今当为如应说法，令诸长者即于此处，除舍俗相，以信出家，断诸烦恼，得漏尽慧.”作是念已，即升虚空，结跏趺坐。诸长者等既睹神变，叹未曾有，于如来所倍生敬重信仰之心。
尔时，世尊告诸长者：“汝等善听，世有十种逼迫苦事，所谓生苦、老苦、病苦、死苦、愁苦、怨苦、苦受、忧受、痛恼、生死，如是十种逼迫苦事逼迫众生。汝等今者，欲解脱不？
“复次，诸长者，世有十恼害事，所谓曾于我身作不饶益，今于我身作不饶益，当于我身作不饶益，于我曾爱作不饶益，于我今爱作不饶益，于我当爱作不饶益，我曾不爱而作饶益，我今不爱而作饶益，我当不爱而作饶益，又于一切不饶益过心生恼害，如是十种恼害之事。汝等今者，欲解脱不？
“复次，诸长者，世有十种异见恶见稠林，所谓我见、众生见、寿命见、数取见、断见、常见、无作用见、无因见、不平等见、邪见，如是十种恶见稠林。汝等今者，欲解脱不？
“复次，长者，世为十种大毒箭所中，所谓爱毒、无明毒、欲毒、贪毒、过失毒、愚痴毒、慢毒、见毒、有毒、无有毒，如是十种大毒之箭。汝等今者，欲解脱不？
“复次，诸长者，世有十种爱根本法，所谓缘爱故求，缘求故得，缘于得故便起我所，缘我所故起诸定执，缘诸定执故起欲贪，缘欲贪故起深耽著，缘深耽著故便起悭吝，缘悭吝故起于聚敛，缘聚敛故便起守护，缘守护故执持刀仗，讥谤诤讼起别种语，种种诸苦恶不善法并因斯起，如是十种爱根本法。汝等今者，欲解脱不？
“复次，诸长者，世有十种邪性，所谓邪见、邪思惟、邪语、邪业、邪命、邪勤、邪念、邪定、邪解脱、邪解脱智见，如是十种邪性。汝等今者，欲解脱不？
“复次，诸长者，世有十种不善业道，所谓害命、不与取、行邪淫、妄语、离间语、粗恶语、绮语、贪恚邪见，如是十种不善业道。汝等今者，欲解脱不？
“复次，诸长者，世有十种染污垢法，所谓悭垢、恶戒垢、瞋垢、懈怠垢、散乱垢、恶慧垢、不遵尊教垢、疑垢、不信解垢、不恭敬垢，如是十种染污垢法。汝等今者，欲解脱不？
“复次，诸长者，世有十种生死流转大怖畏事，所谓缠缚悭嫉之网，覆翳无明之膜，堕坠愚痴深坑，漂没爱欲駃流，末摩邪箭所中，熏㶿忿恨密烟，焚烧贪欲盛火，迷闷过失毒药，遮障诸盖毒刺，饥馑流转旷野，如是十种生死流转大怖畏事。汝等今者，欲解脱不?”
尔时，五百长者一心同声白佛言：“世尊，我等今者，愿欲解脱所说十种逼迫苦事，所谓生、老、病、死、愁、怨、忧、苦、恼害、生死；如是广说乃至流转饥馑旷野诸逼迫事，我等皆当愿得解脱.”
尔时，世尊告是五百诸长者曰：“汝等善听，吾今当说正法之要。诸长者，眼不求解脱。何以故？眼无作无用故。眼不能思、不能了别，是故，诸长者，眼非是我，应如是持。如是耳鼻舌身意、意不求解脱。何以故？意无作无用故。意不能思、不能了别，是故，诸长者，意亦非我，应如是持。
“复次，诸长者，色不求解脱。何以故？色无作无用故。色不能思、不能了别，是故，诸长者，色亦非我应如是持。如是声香味触法、法不求解脱。何以故？法无作无用故。法不能思、不能了别，是故，诸长者，法亦非我，应如是持。
“复次，诸长者，色蕴不求解脱。何以故？色蕴无作无用故。色蕴不能思、不能了别，是故，诸长者，色蕴非我，应如是持。如是受蕴想蕴行蕴识蕴、识蕴不求解脱。何以故？识蕴无作无用故。识蕴不能思、不能了别，是故，诸长者，识蕴非我，应如是持。
“复次，诸长者，地界不求解脱。何以故？地界无作无用故。地界不能思、不能了别，是故，诸长者，地界非我，应如是持。如是水界火界风界空界识界、识界不求解脱。何以故？识界无作无用故。识界不能思、不能了别，是故，诸长者，识界非我，应如是持。
“复次，诸长者，诸法不实分别所起依于众缘，无能无力从众缘转。若有众缘假设诸法，若无众缘则无假法。诸长者，一切诸法唯假施设，此中都无生者、老者、死者、尽者、起者，唯有永断诸趣，清净寂灭可以归依，是故汝等应如是知。是故，诸长者，一切诸法不实分别之所生起，依于众缘羸劣无力从众缘转。若有众缘假立诸法，若无众缘则无假法。诸长者，一切诸法唯是假立，此中都无生者、老者、死者、尽者、起者，唯有永断诸趣，清净寂静可以归依。如是，诸长者，若有不实分别，则有假立不正作意；若无不实分别，则无假立不正作意。若有不正作意，则有假立无明；若无不正作意，则无假立无明。若有无明，则有假立诸行；若无无明，则无假立诸行。若有诸行，则有假立于识；若无诸行，则无假立于识。若有假识，则有假立名色；若无有识，则无假立名色。若有名色，则有假立六处；若无名色，则无假立六处。若有六处，则有假立于触；若无六处，则无假立于触。若有于触，则有假立于受；若无于触，则无假立于受。若有于受，则有假立于爱；若无于受，则无假立于爱。若有于爱，则有假立于取；若无于爱，则无假立于取。若有于取，则有假立于有；若无于取，则无假立于有。若有于有，则有假立于生；若无于有，则无假立于生。若有于生，则有假立老死；若无有生，则无假立老死。
“如是，诸长者，云何为老？所谓情识惛耄，头白发落，皮缓面皱，寿命损减，诸根衰熟，诸行朽故，是名为老。云何为死？所谓丧灭转世，休废堕落，诸蕴散坏，委弃于地，舍众同分，是名为死。若老若死，合名老死。诸长者，生若是有，有假老死；生若是无，无假老死。云何为生？所谓是生等生趣起诸蕴出现，及得诸处会众同分，是名为生。诸长者，有若是有，则有假生；有若是无，则无假生。云何为有？所谓欲有、色有，及无色有。福及非福不动业等，是名为有。诸长者，取若是有，则有假有；取若是无，则无假有。云何为取？所谓欲取、见取、戒禁取、我取，故名为取。诸长者，爱若是有，则有假取；爱若是无，则无假取。云何为爱？所谓色爱、声爱、香爱、味爱、触爱、法爱，是名为爱。诸长者，受若是有，则有假爱；受若是无，则无假爱。云何为受？所谓眼触所生受，耳触、鼻触、舌触、身触、意触所生受，是名为受。诸长者，触若是有，则有假受；触若是无，则无假受。云何为触？所谓眼触、耳触、鼻触、舌触、身触、意触，是名为触。诸长者，六处若有，则有假触；六处若无，则无假触。云何为六处？所谓眼处、耳处、鼻处、舌处、身处、意处，是为六处。诸长者，名色若有，有假六处；名色若无，无假六处。云何为名色？所谓受想思触作意，四大界及四大界之所造色，是名名色。诸长者，识若是有，有假名色；识若是无，无假名色。云何为识？所谓眼识、耳识、鼻识、舌识、身识、意识，是名为识。诸长者，行若是有，则有假识；行若是无，则无假识。云何为行？所谓色思、声思、香思、味思、触思、法思，是名为行。诸长者，无明若有，则有假行；无明若无，则无假行。云何为无明？所谓前际无知、后际无知、前后际无知，内无知、外无知、内外无知，苦无知、集无知、灭无知、道无知，缘无知、缘起无知。于缘生法，若黑若白，有缘无缘，有光影无光影，有罪无罪，可亲近不可亲近，无知无见，无对观无达解，如是等相，是名无明。
“诸长者，不正作意若有，则有假立无明；若无不正作意，则无假立无明。云何名为不正作意？所谓我于过去，是何等性，是何等处，是何等类；我往未来，是何等性，是何等处，是何等类；复于内身多起疑惑，云何名我，我为是谁，为有为无，为虚为实，是何等性，是何等处，是何等类，我昔何处住于彼处，起如是等不正作意。从六见中随生一见，执有我见，执无我见，或依我故而观我见，或不依我而观我见，又复虚妄起如是见，我即世间或当缘起，为常为恒不转不变，永正住止，如是诸见，是名不正作意。诸长者，不实分别若有，则有假立不正作意；不实分别若无，则无假立不正作意。云何名为不实分别？谓我、有情、命者、丈夫、数取、生者、意生、摩纳婆、作者、受者，是名不实。而诸无闻凡夫，妄起如是我分别、有情分别、命者分别、丈夫分别、数取分别、生者分别、意生分别、摩纳婆分别、作者分别、受者分别等分别故，是为不实分别。诸长者，如是不实分别若有，则有假立不正作意；不实分别若无，则无假立不正作意。
“诸长者，不正作意若有，则有假立无明；不正作意若无，则无假立无明。无明若有，则有假立诸行；无明若无，则无假立诸行。如是乃至生若是有，则有假立老死；生若是无，则无假立老死.”
尔时，佛告诸长者：“汝今当知，一切诸法不实分别所起，依于众缘，羸劣无力，从众缘转。众缘若有，则有假法；众缘若无，则无假法。诸长者，一切诸法唯是假立，此中都无生者、老者、死者、尽者及以起者，唯有永断诸趣，清净寂灭可以归依。诸长者，于意云何？譬如大池所生诸鱼水族之属，依何力住?”
长者白言：“世尊，此诸鱼等依水力住?”
佛言：“如是，如是，诸长者，此水颇有思念为有力不?”
长者白言：“世尊，此水无力无能，何所思念?”
佛言：“如是，如是，诸长者，不实分别所起诸法亦复如是，但假施设，无力无能，从众缘转。众缘若有，则有假法；众缘若无，则无假法。诸长者，一切诸法唯是假立，此中都无生者、老者、死者、尽者、起者，唯有永断诸趣，清净寂灭可以归依。是故，诸长者，汝等应正观察如是众缘，非安隐处，难可保持，深生怖惧逃走远避。复应观察此是何法，因怖何法而来至此？汝等如是正观察时，无法可得，无怖无舍。何以故？一切诸法皆不可得，一切种求不可得故；诸法无我，离尘垢故；诸法无众生，远离我故；诸法无命，出过生、老、病、死愁忧苦恼逼迫等故；诸法无数，取三世断故；诸法无字，一切言音不可说故；诸法无著，无所缘故；诸法寂静，寂灭相故；诸法普遍，虚空性故；诸法性空，无定属故；诸法无动，无所依故；诸法依实际住，善住无动相应故；诸法不可开阐，离相波浪故；诸法不可显示，无相无形，无有光影，离诸行故；诸法非我所有，离我所故；诸法不可分别，离心意识故；诸法无有爱藏，超过眼、耳、鼻、舌、身、意道故；诸法不可举移，离生住坏故；诸法无作无用，离心意识故；诸法属缘，性羸劣故。
“诸长者，我说是眼，四大所造，无常无住，无恒不坚之法，羸弱速朽，难可保信，众苦所集，多病多害。汝诸长者，眼为如是，不应依止；耳、鼻、舌、身、意亦复如是，不应依止，当如是观。复次，诸长者，眼如聚沫，不可撮摩；眼如浮泡，不得久住；眼如阳焰，业惑爱生；眼如芭蕉，性不坚固；眼如幻术，从颠倒起；是眼如梦，唯虚妄见；是眼如响，系属众缘；眼如光影，业光影现；眼如浮云，聚乱散相；眼如流电，刹那便灭；是眼无主犹如地；是眼无我犹如水；眼非有情犹如火；眼非寿命犹如风；眼非数取犹如空；眼为不实依藏诸大；是眼为空，离我我所；是眼无知，如草木土石；是眼无作，机关风转；是眼虚假，朽秽所聚；是眼浮伪，摧散破坏灭尽之法；眼如丘井，常为老逼；眼无住际，终归磨灭。诸长者，眼为多过，应如是观；乃至于意，一切诸法亦复如是。
“复次，诸长者，一切诸法唯有妄欲。异生愚夫不知妄欲故，妄谓是眼，妄谓是耳，乃至妄谓是意。诸长者，但有妄欲！异生愚夫不知妄欲故，谓此是色，谓此是声，香、味、触、法亦复如是。诸长者，但有妄欲！异生愚夫不知妄欲故，谓此色蕴，谓此受蕴，想、行、识蕴亦复如是。诸长者，但有妄欲！异生愚夫不知妄欲故，谓此地界，谓此水界，火、风、空、识亦复如是。诸长者，一切诸法唯有妄欲。异生愚夫不知妄欲故，谓此有为，谓此无为，乃至一切诸法亦复如是。诸长者，汝等今者，应舍妄欲，趣于无欲，于诸妻子、家宅、财物，深知虚妄，不应执著；不执著故，以净信心，舍离家法，趣于非家，当得无欲。诸长者，何等名为出家无欲？谓住尸罗别解脱戒，具足摄持威仪行处，见于小犯生大怖畏，受学律仪成就戒蕴。诸长者，汝等若能奉持戒已，于是六根、六境、五蕴、六界，深知虚假皆不执著；以不著故，是名出家无欲之法。诸长者，若不著眼乃至识界，以不著故则不保护。何者不保护？眼不保护，耳、鼻、舌、身、意不保护；色不保护，声、香、味、触、法不保护；色蕴不保护，受、想、行、识蕴不保护；地界不保护，水、火、风、空、识界不保护。以不保护，则无烦恼；若无烦恼，则名为轻。云何为轻？谓无所见。若无所见，则不依物起瞋害心；由无瞋害，则不自害，不思害他，不思俱害；以无害故，则于无余大涅槃界而便入证。诸长者，汝等应知，谁于寂灭而便入证？诸长者，眼不入寂灭，耳、鼻、舌、身、意不入寂灭。然因于眼起诸妄执，或计为我，或计我所；若远离者，即是寂灭。远离何等而为寂灭？若远离贪，即是寂灭；若远离瞋，即是寂灭；若远离痴，即是寂灭；若离无智，即是寂灭。
“复次，诸长者，过去无智不可远离，未来无智不可远离，现在无智不可远离；然要因于远离无智而正智起。诸长者，何等为智？所谓尽智。何等尽智？过去非尽智，未来非尽智，现在非尽智。然诸长者，因离无智而此智生。此智不远离智，因离眼无智而此智生。又诸长者，眼非我所，若非我所，则不取著；若不取著，即是最上；若是最上，即是解脱。何处解脱？于我执所而得解脱；有情执所、寿命执所、数取执所、断常执所，一切执所，乃至分别执所而得解脱。行者若能于执解脱，则不分别；若不分别，则非分别非不分别。何等不分别？所谓不分别我及以我所。行者尔时，于一切法离散不积，舍而不取，舍故寂灭，解脱除遣，最胜解脱，离诸系缚。于何等处名为除遣？一切苦处而得除遣。汝诸长者，若求出离，勿于一法而生取著。何以故？若有取著，则有怖畏；若无取著，则无怖畏。
“复次，诸长者，眼非寂灭，耳、鼻、舌、身、意亦非寂灭；色非寂灭，乃至识界亦非寂灭。然诸长者，因于识界起不实执，或计为我及以我所；若离于此，即是寂灭。远离何等而得寂灭？谓远离贪而得寂灭，离瞋、离痴及以无智而得寂灭。复次，诸长者，过去无智不可远离，未来无智不可远离，现在无智不可远离，然离无智而得智生。诸长者，何等为智？所谓尽智。何等尽智？过去非尽智，未来非尽智，现在非尽智。然诸长者，因离无智而智得生。此智不远离智，因离识无智故而智得生。而此识界非是我所，若非我所，则不取著；若不取著，即是最上；若是最上，是即解脱。何处解脱？于我执所而得解脱；有情、寿命乃至于一切分别执所而得解脱。行者若能于执解脱，则不分别；若不分别，则非分别非不分别。何等不分别？谓不分别我及我所。行者尔时，离散不积，舍而不取，舍故寂灭，解脱除遣，最胜解脱，离诸系缚。于何除遣？一切苦处而得除遣。汝诸长者，若求出离，勿于一法而生取著。何以故？若有取著，则有怖畏；若无著者，则无怖畏.”
尔时，世尊欲重宣此义，而说颂曰：

“取著生怖畏，　由斯趣恶道，
观此有怖处，　智者不应取。
汝修诸圣道，　应当善观察，
如是观便得，　异此则不可。
一切处皆空，　虚动非坚实，
爱诳惑世间，　勿于此生乱。
我已知空法，　了诸法不坚，
湛然获安泰，　证无动妙乐。
若如是了知，　诸法唯空者，
彼解脱众苦，　及灭于诤论。
欲摄受一切，　生诸灾横者，
摄受故取著，　著故生诸有。
从有生于生，　由生远寂灭，
生者老病死，　如是大苦逼。
无欲故无取，　无取故无有，
无有故无生，　老病死亦尔。
聚集资生具，　一时皆弃舍，
并舍爱妻子，　趣苾芻威仪。
勿贪亲与财，　咄哉念知足，
勿如旃荼罗，　下贱心来往。
勿自恃持戒，　轻毁犯戒者，
恃戒凌于人，　是名真破戒。
譬如鹿被弶，　若缚若致死，
处魔罥慢者，　缚害亦如是。
慢能坏善心，　又损自他善，
故勿轻毁戒，　况持戒梵行！
当学大仙子，　常住空闲处，
勿顾于身命，　趣寂静解脱。
应离无义本，　顺世尼乾论，
爱敬演甚深，　空相应妙法。
内外十二处，　我说心为本，
彼复因业生，　业由思久住。
眼色俱为缘，　而生起于识，
缘阙则不生，　譬无薪之火。
如是生诸法，　和合互相生，
无作无受者，　现作用如幻。
一切内外法，　我已知空幻，
愚夫颠倒执，　分别我我所。
眼中无有情，　外诸处亦尔，
非我作寿者，　诸法类应知。
眼不思解脱，　耳鼻舌亦然，
身意等无作，　诸法观如是。
譬如巨海中，　鼓涛成沫聚，
明眼者察知，　审其非坚实。
如是五蕴体，　达者知非固，
当解脱生老，　愁忧灾横等。
我法中出家，　知诸法如幻，
不虚彼信施，　即名供诸佛.”

尔时，五百长者闻是法已，即于此处远尘离垢，于诸法中得法眼净。如无黑净衣，置染器中速受染色；如是诸长者法眼清净，亦复如是。
尔时，世尊复为长者宣说妙法，示教赞善：“诸长者，我说此眼自性是苦而复炽然。何等炽然？所谓贪火、瞋火、痴火之所炽然，生老病死、愁叹忧苦、不安等法之所炽然。如是，诸长者，我说此耳、鼻、舌、身、意自性是苦而复炽然。何等炽然？所谓贪火、瞋火、痴火，生老病死、愁叹忧苦、不安等法之所炽然。诸长者，我说此色自性是苦而复炽然。何等炽然？所谓贪火、瞋火、痴火之所炽然，乃至声、香、味、触、法亦复如是。诸长者，我说色蕴自性是苦而复炽然。何等炽然？所谓贪火、瞋火、痴火之所炽然，乃至受、想、行、识蕴亦复如是。诸长者，我说地界自性是苦而复炽然。何等炽然？所谓贪火、瞋火、痴火之所炽然。如是乃至水、火、风、空、识界自性是苦而复炽然。何等炽然？所谓贪火、瞋火、痴火，生老病死、愁叹忧苦、不安等法之所炽然。
“是故，诸长者，我今不执眼耳、鼻、舌、身、意，汝等亦应如是随学。我今不执色、声、香、味、触、法，乃至不执色等诸蕴、地等诸界、此世他世，汝等亦应如是随学。诸长者，汝等若于眼耳、鼻、舌、身、意不执著者，则不依眼住，不依耳、鼻、舌、身、意住。汝等不依色、声、香、味、触、法时，汝等则不依于一切法住。汝等不依色蕴，乃至不依识蕴住者，则不依色蕴乃至识蕴住。汝等不依地、水、火、风、空、识界时，则不依地界乃至识界住。汝等不依此世他世及以一切世间住者，如是汝等不取一切法时，则不依于一切法住。若能不依一切法住者，是则名为非当有、非不当有。汝等若悟非当有、非不当有者，我说汝等解脱生老病死诸苦.”
尔时，世尊欲重宣此义，而说颂曰：

“生死所炽盛，　烧燃诸世间，
受苦无能救，　丧失于圣道。
照世诸如来，　时乃一兴现，
无刹那远离，　当起坚精进。
修习于正行，　慧观应察知，
如慧观当得，　异此非所获。
若于此修习，　应知一切空，
了达空法已，　非心空菩提。
贪瞋及与痴，　是三毒大火，
烧诸世愚者，　长眠而不觉。
生老病及死，　愁叹诸苦等，
知世逼迫已，　勿依诸法住.”

尔时，五百长者白佛言：“世尊，我等今者欲于佛所出家，受具足戒，修清净行，未审世尊垂愍听不?”
佛言：“善来苾芻!”即名出家，具足戒已，成苾芻法。
尔时，世尊欲重宣此义，而说颂曰：

“袈裟执受已，　其发自然断，
一切皆持钵，　即座成罗汉。
知得罗汉已，　于苾芻众前，
及对诸天等，　大师已问说。
昔于世依怙，　广行诸布施，
随其所生处，　常感多安乐。
彼今得见我，　复生清净心，
由彼心清净，　故为说妙法。
闻说得罗汉，　永离于我见，
证空法现前，　解脱诸生死.”
