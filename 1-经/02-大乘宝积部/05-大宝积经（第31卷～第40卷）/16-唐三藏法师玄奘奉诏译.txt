 菩萨藏会第十二之二 金毗罗天受记品第二
尔时，世尊于彼中道不移其处，令诸长者建立圣果，以如来威势入王舍城，四众围绕，容仪庠序。时，有护王舍城诸天药叉大善神王，名金毗罗，作如是念：“今者如来形相殊异，于世间中最胜难遇，堪受人天之所供养。我等今当应以种种上妙供具奉献如来.”作是念已，便以最胜饮食，具足香味，成就妙色，奉上于佛。
尔时，世尊愍其所献，故为纳受。时，金毗罗王所领大药叉众六万八千，在虚空中咸生随喜，以清远音唱言：“善哉！善哉!”时，金毗罗即以此义，告其众曰：“我已奉佛上妙供具。汝等亦应以诸供养施苾芻僧，当令汝等于长夜中利益安乐.”诸药叉众受王教已，即以上供施苾芻僧。时诸僧众，哀受其供。
尔时，世尊为乞食故入王舍城，既得食已将还所止。时，有无量千众天、龙、药叉、健达缚、阿素洛、揭路荼、紧捺洛、牟呼洛伽，及无量千人与非人，又有无量拘胝那庾多百千众生，随从佛后。尔时，如来往彼最胜宽广之地，敷如常座而坐其上。时，金毗罗与其部从，即持种种天曼陀罗华、殟钵罗华、钵特摩华、拘贸陀华、奔荼利华，复持种种天旃檀末诸供养具而散于佛，所谓胜散、大胜散、妙散、大妙散；作如是等殷勤散已，合掌佛前，礼敬而住。
尔时，如来知金毗罗及其大众心之所念，即便微笑。诸佛常法，现微笑时，从其面门出种种无量色光，所谓青、黄、赤、白、红色，银色及水精色。其光遍照无量无边一切世界，日月威光掩蔽不现，下照地狱令彼悦乐，乃至上踊至于梵世。所应作已而复还来，右绕七匝，或于世尊顶上而没，或从两肩、或从两膝而灭没者。诸佛常法，若授地狱众生记时，尔时光明两足下没，若授畜生光从背没，若授鬼趣从身前没，若授人道从左胁没，若授天趣从右胁没，若授声闻从两膝没，若授独觉从两肩没，若佛世尊授诸菩萨摩诃萨阿耨多罗三藐三菩提记时，尔时光明从顶上没。
时，长老阿难陀，既睹世尊微笑光明，以七条衣覆左肩已，偏袒右肩，右膝著地，合掌礼足，以颂问曰：

“照世依怙者，　何故放光明？
利益世间尊，　何缘现微笑？
谁今下圣种，　为佛菩提因？
今为谁授记？谁应住解脱？
大雄猛导师，　非无因而笑，
愿牟尼当说，　现光之所为.”

尔时，世尊即便以颂报阿难曰：

“金毗罗净心，　奉献诸供具，
救世依怙者，　故现斯微笑。
舍神王报已，　往三十三天；
受彼天福尽，　上生焰摩天；
又生睹史多，　受诸天欲乐；
福尽生人中，　兴为智慧王；
王四洲人主，　自在转轮帝，
舍后人王已，　便生梵世天。
天上及人中，　数往来不息，
二十拘胝劫，　常感诸妙乐。
最后舍王位，　出家求佛道，
众缘具足已，　成究竟菩提。
三万诸药叉，　由奉养于佛，
便舍药叉报，　生三十三天；
后见慈氏尊，　复获阿罗汉，
既蒙授道化，　即各供诸佛。
满千药叉众，　为住大菩提，
由是善根故，　不生诸恶趣。
或有千药叉，　当供佛导师，
求无上菩提，　利益众生故。
或有二三千，　持香华鬘等，
当供养诸佛，　为得佛菩提。
或有千拘胝，　当供诸佛已，
修自体清净，　后证入菩提。
金毗子世罗，　具大神通力，
亦发大愿心：我当成等觉。
曾供养诸佛，　遍起于弘誓，
今复供养我，　心趣无上道。
由此善根力，　舍诸弊恶趣，
当见慈氏尊，　又献拘胝盖。
献拘胝盖已，　复献拘胝衣，
献拘胝衣已，　尔时便出家。
具满五百岁，　专修行梵行，
求最上菩提，　利益众生故。
当成彼愿故，　修行施戒等，
如殑伽沙劫，　精勤常不断。
如是汝当知，　为示现故说，
彼修行胜行，　倍增过上数。
如前说譬喻，　殑伽沙劫数，
得见彼诸佛，　当修大供养。
奇哉胜妙智，　奇哉无上心，
诸众大导师，　名所不能显。
后当成正觉，　一切众生尊，
号名曰医王，　普闻十方界。
七十拘胝岁，　说法度众生，
其两足世尊，　久当入寂灭。
二十大集会，　调伏众生心，
最后一大会，　经二百亿岁。
如所说大会，　度无量声闻，
如声闻数量，　菩萨众亦尔。
利益众生已，　如来方涅槃，
正法住世间，　经于百千岁。
满五百劫中，　是苾芻成佛，
于彼一一劫，　千如来出现。
诸有智慧者，　当思法水灌，
应生勇猛心，　行多闻正理。
远于非正理，　常修正理法，
应修习多闻，　由此慧增长。
四根本法义，　济度诸菩萨，
施戒闻舍法，　贤善菩提道。
为众说是法，　最胜无上乘，
演布声闻道，　善断诸疑网。
诸有请问者，　我今悉开许，
能说深妙法，　照世者难遇.”

尔时，金毗罗子世罗，即于佛前闻佛授记，欢喜踊跃，得未曾有，作如是念：“今者世尊将往鹫峰山王，我当复应于如来所殖少善根.”作是念已，告其众曰：“卿等当知，如来当发王舍大城升鹫峰山。卿等宜可发勇猛心，随其力能办诸供养.”
时，彼世罗即与官属，从王舍城至鹫峰山中间道路，屏除草秽、甎瓦、砾石、株杌、毒刺，极令遍净如明镜面。又以香水沾洒其地，敷胜妙衣遍于中路，散布名华量与人等，烧妙坚香顺路普熏，列树幢旛悬诸宝盖，于虚空中张施缯彩，条别间设罗布其上。又作种种天诸音乐，前后充满。其路极广尽一箭道，皆遍覆以水生诸华，所谓殟钵罗华、钵特摩华、拘贸陀华、奔荼利华。又以鸳鸯胜鸟间错其华，行列道侧。于彼道上，又以金缕缯彩而用敷之，上施七宝所成殊妙等网，遍覆于道。
时，彼世罗于佛由路，作如是等大庄严已，自化其身极令姝大，与诸官属欢喜踊悦，倍生欣庆，发诸胜心，所谓畅适心、调善心、柔软心、清净心、离盖心、充美心、归依佛心、归依法心、归依众心、不动菩提心、不退转心、无等心、无等等心、超过一切三界心、于一切众生起大慈心、起大悲心、起大喜心、起大舍心、起一切佛法器心、坚心、固心、不可坏心、不朽败心、舍离声闻独觉地心、成立一切菩萨地心。彼住如是诸胜心已，往如来所，顶礼佛足，右绕三匝，却住一面，合掌向佛，而说颂曰：

“我已为世依，　办无上供养，
佛为世间尊，　演最上法者。
十力皆成就，　安住诸无畏，
利益众生事，　如导师所作。
具相三十二，　八十随形好，
世怙犹如日，　流光遍于世。
转于妙法轮，　最胜十二行，
宣布深妙法，　利益群生故。
显示诸神变，　如佛之仪式，
为多拘胝众，　作诸利益事。
未来诸大雄，　祐世间如日，
宣扬彼圣法，　悟成无上智。
为舍为救拔，　为道为归趣，
为诸生盲众，　导之施慧眼。
五趣众生类，　我当作依怙，
解脱诸苦聚，　如先佛所离。
我为两足尊，　天中天日月，
天帝那伽众，　阿素洛奉敬。
所设诸供具，　世无有等者，
我作上妙业，　无有相似者。
如法主世尊，　具足三十二，
上微妙福相，　世无与等者.”

尔时，世尊为金毗罗子世罗，而说颂曰：

“诸供大师者，　为最上法因，
彼有情中胜，　菩提不难得。
供养照世间，　光性世依怙，
诸天龙及人，　所应供养者。
悟上妙菩提，　坐最胜道树，
摧伏诸恶魔，　为众生说法.”

尔时，世尊与无量百千天、龙、药叉、罗刹、健达缚、紧捺洛、牟呼洛伽、人与非人，复有无量百千那庾多拘胝诸众生等，前后围绕。佛于其中最居众首，以如来大威德故，大神通故，大宗势故，种种自在大变化故，放大光明，震动大地，雨大莲华满虚空中，鼓于百千那庾多拘胝天诸妓乐。时，诸大众叹未曾有，既睹神变，倍加恭敬。
尔时，如来足步莲华大如车轮，随庄严道往鹫峰山王。既到彼已，告长老阿难陀曰：“汝为如来敷置胜座，所谓最上之座、法座、微妙座、胜过一切三界座、尊胜座、佛座、如来之座。我当于此坐，为欲利益一切众生故，说大乘菩萨行所依经，名《微妙吉祥大菩萨藏》。此经能令一切众生疑山崩堕，此经能令一切众生疑网断绝，此经能令一切众生疑根不生。此大乘经利益安乐诸众生故，哀愍大众及诸天人，是故如来方为开阐.”
尔时，长老阿难陀，如佛所教，敷施法座。时，彼众中有六十八拘胝天子，各舍上衣，为如来故敷法座上。佛于其上如常敷座，顾诸天子，而说颂曰：

“诸天敷衣服，　最胜上微妙，
救世大导师，　安处此法座。
到诸法彼岸，　如来升座已，
大地六种动，　令众皆欢喜。
放光照佛土，　并曜诸山王，
世尊现神通，　济度乐法者。
诸天龙及人，　鸠槃茶饿鬼，
布怛那等众，　互相见无障。
百千那庾多，　拘胝诸天等，
睹佛放光明，　此时甚难遇。
频毗婆罗王，　诸大臣围绕，
来诣世依怙，　最胜如来所。
佛知天龙人，　大众皆坐已，
为利诸众生，　顾视于四方。
告诸有疑者，　当问两足尊，
我将导世间，　善断诸疑网.”

尔时，三千大千世界所有众生，为听法者，皆来集会。既闻如来说是法已，为闻法故，静息外缘，心住一境，摄念而住。
尔时，世尊告长老大目揵连：“汝今当知有谁苾芻，住在远处，未来会坐？当召令集!”
时，长老大迦葉，在大雪山南面而住。大目揵连忆念知已，以神通力往彼白言：“如来今者在鹫峰山，于大众前，为诸天、魔、梵，沙门、婆罗门，天、人、阿素洛等，当说妙法。正待仁者，可共往彼，勿令我等于法障碍.”
时，大迦葉语大目揵连言：“汝且前往，吾寻后至.”作是语已，时大迦葉不起于座，化神通力入王舍城，将从四部导众而行，往鹫峰山顶礼佛足，于大众中对于佛前，不远而坐。
时，大目揵连睹斯化已，以神通力来至佛所，乃见迦葉先已处座，白迦葉言：“尊者，成就速疾大神通分，乃能不起本座现斯神化.”
大迦葉言：“世尊说汝神通第一，吾今微现，未可涉言.”
