
夫心者，众法之原，臧否之根，同出异名。祸福分流，以身为车，以家为国，周旋十方，禀无倦息。家欲难足，由海吞流；火之获新，六邪之残，已甚于蒺[卄/梨]田之贼鱼矣。女人佞等三魅，其善为而信置，斯家之为祸也。尊邪歲，贱清真，连丛琐，谤圣贤，兴狱讼，丧九亲，家之所由矣。是以上士，耻其秽浊其广，为之慑慑如也，默思遁迈，由明哲之避无道矣。鬄发毁容，法服弥为，靖处庙堂，练情攘歲，怀道宣德，开导聋瞽。或有隐处山泽，枕石漱流，专心涤垢，神与道俱，志寂齐平，无名明化周也。群生贤圣竞于清净，称斯道曰大明，故曰法镜。
骑都尉安玄，临淮严浮调，斯二贤者，年在束龀，弘志圣业，钩深致远，穷神达幽，愍世蒙惑，不睹大雅，竭思释传。斯经景摸，都尉口陈，严调笔受，言既稽古，义文微妙。然时于戈未戢，志士莫敢或遑，天道陵迟，内学者寡。会睹其景化，可以缘涂炭之尤崄。然义拥而不达，因闲竭愚，为之法义。丧师历载，莫由重质，心愤口悱，亭笔怆如，追远慕圣，涕泗并流。今记识阙疑，俟后明哲，庶有畅成，以显三宝矣。
