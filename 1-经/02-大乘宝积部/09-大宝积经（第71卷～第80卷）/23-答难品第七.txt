
尔时，会中有一比丘，名曰象手，从座而起，偏袒右肩，右膝著地，合掌白佛言：“世尊，我从如来闻此难事，身毛为竖，涕泪流下。我今欲问一事：世尊自言，我为菩萨时，随语而行，随行而语。世尊从初愿度一切众生，若作是愿，于今所度众生未尽，当入涅槃。如来灭后，或有人来难诸比丘：‘汝等大师本愿，当度一切众生，众生未尽而自灭度。’若有是难，当云何答?”
佛告象手比丘：“若有如是难者，应还问彼：‘汝以何法为众生？’彼人若言：‘阴入界是众生。’应还问彼：‘为阴入界和合是众生？为离散是众生？’彼人若言：‘阴入界和合是众生。’应还语彼：‘汝自答已。所以者何？和合是众生，阴入界非众生。佛所说法为离散故，不为和合。世尊乐离散行，不乐和合，和合中无众生。’彼人若言：‘但阴入界是众生。’应还问言：‘若尔者，一切草木瓦石皆是众生。所以者何？汝说阴入界是众生，是中亦有阴入界。’彼人答言‘是中无心、无心数法，故非众生’者，应还问彼：‘若尔者，一切众生应是一众生。何以故？如来不说阴入界有异。’彼人若言：‘如来经中说有众生，是故有众生。’应还语彼：‘汝自答已。何以故？如来经说离有离无。’彼人若言：‘若尔者，无有道果。’应还问彼：‘汝以何为果？’彼人若言：‘我说决定第一义为果。’应还问彼：‘决定第一义中无音声语言。无音声语言中，不得言决定有无。汝说决定第一义为果，是决定第一义中，无众生、无众生名字。是故汝说有众生，此语自破。’
“复次，象手，如来经说，于诸法中无有灭者，但灭苦恼。我如是通达诸法实相，随所得法为众生说，为无贪取，为远离，为无戏论，为无作起。象手，若人如是知我法义，是人即能不为有无而起行业；若人不为有无而起行业，是人云何见有众生？见无众生？象手，是名常住诸法实相。是中无有忆想分别，无垢无净，无来无去，无道无道果，无长无短，无方无圆，无形无色。是故说诸法一门，谓是定门。象手，是名见法门。入是见法门，名为能见佛。象手，于意云何？随以何法见佛，是法已灭、今灭、当灭灭相耶?”
“不也，世尊.”
“于意云何？随以何法见佛，是法已生、今生、当生生相耶?”
“不也，世尊.”
“象手，若尔者，如来不名为灭.”
“如是，世尊.”
“象手，彼人若言所有身相，我为是故言如来灭入涅槃已，不复转还但见身相，不转还故名如来灭。应还问彼：‘汝说身相成就为如来耶？’彼人若言：‘我说身相成就，名为如来。’应还答彼：‘如佛经中，不说身相名为如来。若说身相是如来者，一切瓦石、山河、草木皆是如来。’彼人若言‘一切瓦石山河草木，无有三十二大人相名如来’者，应答彼言：‘汝说有三十二相名如来者，转轮圣王则是如来。何以故？转轮圣王身有三十二相。’彼人若言：‘相入相法知相婆罗门说当作佛，是事为实。’应答彼言：‘若有三十二相即应是佛，而汝自说相师见有三十二相记当得作佛，汝今说佛相。’彼人若言：‘我说佛十力、四无所畏、十八不共法，无漏根、力、觉、道、禅定、解脱三昧等是为佛相。’应答彼言：‘汝说十力等是佛相者，今应说佛体性。’彼人若言：‘佛与是相异耶？’应答彼言：‘汝自言是佛相，佛相非佛。’彼人若言：‘更有无形无色法是佛十力等为相。’应答彼言：‘无形无色法，云何以有形有色为相？又汝若说无形无色法名为佛者，余无形无色法皆可是佛。若是等法亦是佛者，是十力、四无所畏、十八不共法，根、力、觉、道、禅定、解脱三昧等，亦应与是为相应。’象手，我诸弟子，应当如是降伏痴人。
“复次，象手，我本愿得阿耨多罗三藐三菩提，度脱一切众生。我坐道场，得阿耨多罗三藐三菩提已，不得众生，不得众生名字。我坐道场，但通达十二因缘法，是事有故是事有，是事无故是事无。何事有故有何事？何事无故无何事？所谓无明因缘故有诸行，诸行因缘故有识，识因缘故有名色，名色因缘故有六入，六入因缘故有触，触因缘故有受，受因缘故有爱，爱因缘故有取，取因缘故有有，有因缘故有生，生因缘故有老死，老死因缘故有忧悲苦恼，如是展转但是大苦聚集。无明灭故诸行灭，诸行灭故识灭，识灭故名色灭，名色灭故六入灭，六入灭故触灭，触灭故受灭，受灭故爱灭，爱灭故取灭，取灭故有灭，有灭故生灭，生灭故老死灭，老死灭故忧悲苦恼灭，是中但是大苦聚灭。我于是中生眼智明觉，通达如是无中无后无坏解脱。如来通达是解脱故不得余法，但得众因缘生法。象手，如来是通达诸法，随以如是为众生说。象手，若诸佛生，若诸佛不生，诸法性相常住不异，谓名色不失，不相违背，不生不起。象手，我常如是说法，汝等亦应随我意知。我为汝等说如是法，汝等但当勤修行之。象手，大师所应为弟子事事，我尽作已，汝等如所说行，于诸法中当得智明.”
尔时，象手白佛言：“世尊，若有人言：‘如来所说正法灭故，谁当示导？无说导故名正法灭，正法灭故名如来灭，如是亦名不度一切众生。’”
佛告象手：“若人如是难问，应如是答：‘佛是一切智人，皆知皆见，常待众生可度时节，虽入涅槃犹能有益。又佛今与未来世佛授记作佛，是则佛种相续不绝。’一切佛法是一佛法，是故说名如来法，如来法者即是佛法。是故当知如来本行菩萨道时，随语而行，随行而语.”
象手白佛言：“希有世尊！如来善能通达推求一切诸法；善能通达一切法故，身口意业智慧为首，皆随智慧。世尊本行菩萨道时，随语而行，随行而语.”
佛告象手：“如是，如是。象手，如汝所说，我本行菩萨道时，随语而行，随行而语。象手，若人实说，谁不错谬？出于世间，饶益众生，安乐天人，一切大师说正道者，正智解脱无有戏论，到于彼岸度未度者，如来世尊当说我是，是为实语者。象手，若人实语，谁是不诳者？知恩报恩者，当说我是，是我为实语。若有众生小事于我，是事不失。象手，我从初发阿耨多罗三藐三菩提心已来，于其中间心无退转，亦不忆念贪乐声闻、辟支佛乘我当得是法，但一发心欲教弟子求辟支佛。
“象手，过去久远我时作外道仙人，智慧明利，多闻辩才，得深法忍。时有五百年少婆罗门，见在居家五欲过患，见出家利出家学道，皆来诣我即为说法，得辟支佛道具六神通，心得自在具如意足，常以神力，飞入城邑聚落乞食，供养于我。我作是念：‘如是成就大净智人，我则不应受其供养。是诸仙人我教化故得如是法，而我不得为得是法，未证当证故勤行精进。’象手，我勤精进为证是法。时净居天来现其身，而告我言：‘莫贪是智！汝应当得阿耨多罗三藐三菩提，应度无量无边众生。’象手，我时闻已不复修道，心得第一欢喜快乐，半月静坐乐悉遍身。
“象手，菩萨成就四法，诸天开悟得欢喜心，自知当得阿耨多罗三藐三菩提。何等四？一者、菩萨自深发阿耨多罗三藐三菩提心，亦教他人令深发心。二者、见发大乘人心不生嫉，不作是念：‘阿耨多罗三藐三菩提，惟我当得，余不应得。’三者、众生所行随时而诲，好意共语，将护其善。四者、常自勤心广求诸法，为他人说无所悭吝。象手，菩萨摩诃萨成就此四法，诸天开悟，知当作佛.”
尔时，世尊欲明了此事，而说偈言：

“菩萨以坚心，　住于无上乘，
亦能化众生，　令住于此乘。
本行菩萨时，　常无嫉恚心，
勤行发精进，　喜心转增益。
见诸众生恶，　知时而化喻，
常以慈悲心，　而无有嗔恚。
常勤行求法，　流布与众生，
以法充一切，　如雨普流润。
行是四法者，　诸天所开悟，
汝当得作佛，　勿生疑惑心。
菩萨闻是已，　勇猛发精进，
是事必应实，　我定当作佛。
如是诸菩萨，　以精进及愿，
忆念智与慧，　而自转高大。
若有诸如来，　出现于世间，
是菩萨则有，　如是诸功德。
大人所恭敬，　诸王及臣民，
皆生欢喜心，　知是有道者。
经书章句义，　文颂算数事，
皆悉善通达，　众生中最上。
聪达有智慧，　造事不以力，
但以其策谋，　而能有所成。
摧伏诸战阵，　不以身手力，
但以智慧力，　自然而降伏。
诸王及臣民，　皆叹未曾有，
怜愍众生故，　生在于世间。
诸人佥皆知，　谓与天共语，
何故知如此，　以知我心故。
是菩萨常得，　值遇见诸佛，
往诣咨请问，　能大益众生。
诸佛答问已，　断了所疑惑，
能利诸众生，　皆使得欢喜。
佛示神通力，　受记当作佛，
是故此菩萨，　心得大欢喜。
所爱贵重物，　内外无贪惜，
是故大欢喜，　自知当作佛。
普慈覆一切，　常无嗔恨心，
是故大欢喜，　自知当作佛。
诸佛所称赞，　已得深妙忍，
是故大欢喜，　自知当作佛。
不依止诸法，　知法不可依，
得如是智慧，　身能飞虚空。
其心不在内，　亦复不在外，
出过一切想，　故得无上忍。
长夜以慈悲，　普念诸众生，
以是福德故，　得见无量佛。
一切身皆是，　佛身无差别，
能得如是忍，　以法自增长。
发心菩提者，　谁不随而学？
坚住于正法，　得如是功德。
是故求道者，　常应勤求法，
以法求自利，　增益于菩提.”
