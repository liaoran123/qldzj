 富楼那会第十七之三 大悲品第六
尔时，大目揵连作是念：“希有世尊！世尊成就如是大悲，善能解说诸菩萨事。所以者何？菩萨具足修集佛法，为无生灭示悟众生.”
尔时，佛知目连所念，而告之曰：“如是，如是，目连，诸佛成就大悲之心。若我弟子闻说此悲具足义者，心则迷闷，无所复乐。目连，且置如来大悲，若我具说为菩萨时所有大悲，汝亦迷闷，无所复乐.”
尔时，目连白佛言：“善哉！世尊，愿说本行菩萨道时大悲少分.”
佛告目连：“汝今谛听！善念持之。当为汝说本行菩萨道时大悲少分，当以譬喻解说其义。本行菩萨道时，所行大悲说不可尽，而是大悲依于四事。何等为四？是菩萨大悲，菩萨随所住悲能修佛法，名为大悲。目连，我本于众生有如是大悲，有如是大愿：‘所有众生于阿鼻大地狱受诸苦恼，黑绳大地狱、僧伽陀地狱、活地狱、叫唤地狱、大叫唤地狱、炙地狱、大炙地狱，我常代此众生，受诸大地狱中苦，乃至罪毕，受诸苦时心无忧悔。’目连，若可有是因缘得度众生，我能尽代，令诸众生出大地狱。我代受苦一入地狱，尽诸众生所作罪业，我于尔时心无忧悔。目连，我发如是大愿，精进咨问有智，所谓佛及弟子：‘可有如是道理因缘代受苦恼，令诸众生出地狱不？’目连，智者闻已，但为我赞说多闻、深发道心、布施、持戒、忍辱、精进，赞说亲近善知识。目连，我闻是已大发精进，为求法故深生欲心，求得成就诸佛大法，勤行精进具诸波罗蜜，深行忍辱。
“目连，我本云何深行忍辱？本为菩萨时发如是心：‘十方所有众生，若有色若无色、若有想若无想、若非有想若非无想，假使是诸众生，尽得人身来诣我所，作是言：“仁者发阿耨多罗三藐三菩提心，我等多所乏短五欲乐具资生之物，汝若不能悉与我者，不得阿耨多罗三藐三菩提.”若是众生时皆恶口，苦切骂詈，妄说过恶，不称意故，以刀杖瓦石加害我身，我于尔时不应生恚，不应悔退。我应如是调伏其心：“是诸众生愚痴不知起愚痴业，若我于此愚痴众生起嗔恨者，与此何异？此不入道，我入善道，我今于此众生忍受诸苦，不起嗔业，心当如地等受好丑.”’目连，我本深行如是忍辱。
“复次，目连，我常长夜于一切众生如视一子。如大长者饶财巨富，多诸珍宝、奴婢、人使，行百种戒，求得一子，深心爱念，情无厌足。目连，是长者于子常求好事，常与好事，常与利益不与衰恼。如是，目连，我常长夜于诸众生视如一子，我常长夜为诸众生求诸好事，而以饶益不与衰恼。目连，我于长夜失道众生邪道众生，示以正道令住正道。目连，以是因缘，当知如来长夜，于诸众生深心爱念视如一子。
“目连，于过去世有贾客众，夜行失道入于邪径，夜黑暗故不知所趣，皆作是言：‘我等失道，无救无归，无所依止。谁诸众生，若天、若龙、若夜叉神、若人非人，示导我等令得正道？谁能怜愍饶益我等，于此夜闇邪隘道中，与我光明？’目连，尔时空林泽中，有外道仙人草庵中住，于夜闇中闻诸贾客悲唤音声，而作是言：‘今诸贾客夜闇于此空林中失道，若我不救则为非理，是诸贾客或为虎、狼、师子、大象、野牛诸恶兽等恼害夺命。’目连，仙人即时，以大音声告诸贾客：‘汝等勿畏，我今相救，当作光明示汝正道。’尔时，仙人安慰，告诸贾客已，即以叠衣缠裹两臂，以油遍灌，以火燃之，与诸贾客光明示道。目连，时诸贾客皆作是念：‘今此仙人甚为希有！为我等故不惜身命。’目连，时是仙人，以臂光明照示贾客道已，于诸众生悲心转增，作是念：‘我得阿耨多罗三藐三菩提时，邪道众生为作法明，示以正道。’目连，我于尔时，虽燃两臂，身心不异。何以故？目连，深心菩萨于求他利不贪身命，以净心布施因缘，臂还平复无有疮瘢。诸贾客等即得正道，至天明旦见仙人两臂无有疮瘢，生希有心：‘今是仙人有大神力，能于竟夜燃其两臂，为照我等使得正道，然其手臂都不烧燃，必成大行，必有大德。’目连，时诸贾客语仙人言：‘善哉！仙人，能为第一难行苦行。今以是行，欲愿何事？’仙人答言：‘诸贾客，我以此事，愿得阿耨多罗三藐三菩提已，当度汝等。于生死苦邪道众生，为说正道。’时诸贾客心大欢喜，皆作是言：‘我等当以何事报此仙人？’仙人言：‘汝等当共专行善法，慎勿放逸。’诸贾客言：‘敬从所诲。’诸贾客等恭敬欢喜，于是别去。目连，汝谓尔时外道仙人，为诸贾客然臂照道，岂异人乎？勿作是念！即我身是。诸贾客者，今千二百五十比丘是。目连，如来长夜怖畏众生施以无畏，邪道众生示以正道，无眼众生令得净眼，病重众生能治令差。以是因缘，当知如来长夜，于诸众生深有大悲。
“复次，目连，过去久远，于此阎浮提中，大病劫至，众生普为大病所恼。尔时，阎浮提王，名摩醯斯那，有八万四千大城，王于此中威势自在。时王最大夫人怀妊，若以身手触诸众生，病皆除差；月满产男，生已即言：‘我能治诸病人。’又亦生时，阎浮提内诸天鬼神皆共唱言：‘今王所生便是人药。’以是音声普流闻故，字为人药。时人皆将病人示此王子，诸病人至王子手触，若以身触，即皆得差，安隐快乐。如是展转阎浮提内，皆将病人以示王子，王子手触，病皆除差，安隐快乐。目连，人药王子于千岁中，如是治病，后则命终。命终之后诸病人来，闻其已死，忧愁涕泣：‘谁复度我病痛苦恼？’诸病人言：‘人药王子于何烧身？’问知所在，趣其烧处，出骨捣末以涂其身，即皆得差。作是唱言：‘人药王子于今犹能治诸病人。’目连，如是因缘治诸病人骨渐消尽，骨尽之后至燃身处，取地灰炭各涂其身，病皆得差。目连，如是人药王子，于大病劫，以是方便治诸病人。目连，汝谓尔时人药王子，岂异人乎？勿作是念！即我身是。我于多病苦恼众生无救无依，疗治其病。我今得阿耨多罗三藐三菩提，亦以大智慧药治诸众生，毕竟尽苦。目连，我为众生受身，随可饶益即便饶益。目连，以是因缘，当知故为众生受身而作饶益。
“复次，目连，过去久远，我曾独行。时有恶兽来夺我命，欲啖我肉。我临死时，心发是愿：‘我今死后，当生于此空林泽中作大畜身。若诸恶兽夺我命者，悉皆令得充足饱满。所以者何？是诸恶兽常害小虫以啖其肉，多起杀罪而不饱足。’我时发愿，当生于此作大畜身，令诸啖肉饮血众生皆得饱足；即时死已于中化生作大畜身，令诸恶兽饮血啖肉皆得充足，如是展转百千万亿那由他世，故为受身饶益众生乃至一劫。目连，若我自说本行道时，饥渴众生以身血肉施令饱满，若以一劫若减一劫，说不可尽。目连，我本如是于诸苦恼众生深生悲心。
“复次，目连，过去久远，我念本身，见诸苦恼众生，即作是念：‘我今不应舍而不救。’即至其所而问之言：‘汝有何苦？何所须欲？’答言：‘仁者，我等今者甚大饥渴。’我闻是已即语之言：‘汝等今须何等饮食？’答言：‘我等惟欲饮血啖肉。若能以身血肉与我，我则快乐无复病痛。’我即许之，便自割肉出血与诸众生。目连，我于尔时心无悔惜，不愁不没，但作是念：‘我今割肉亦灭尔所生死苦分。’我常长夜乐如是施，如是施已深得欢乐。以是因缘当知如来，于诸众生深有大悲。
“目连，我念过去时世有王，名为大力，有大德力，厚种善根。时大力王而作是念：‘我今何不设大施会充满众生？’作是念已，设大施会恣所求欲，须食与食，须饮与饮，有须衣服、卧具、金银宝物、车乘、钱财，有须砗磲、码碯、玻瓈、琉璃、珊瑚、琥珀等宝，悉能与之；华香、璎珞、涂香、末香、缯彩幢盖、男女大小、奴婢人使、象马牛羊、田地产业，皆悉与之。目连，是大力王如是大施。尔时，帝释而作是念：‘我今何不与此国王作障碍事，令其不果？’时即自化作婆罗门，往诣王所而问王言：‘今大会中何所布施？’答言：‘婆罗门，我所有物悉以布施，无所爱惜。’婆罗门言：‘汝所志愿，我今所乞能见与不？’大力王言：‘我既发言，所有尽与。’婆罗门言：‘王如是者，我今须王身分。’王便念言：‘是婆罗门不须财物，今来直欲破我大施。我若不以身分与者，我则自破大会施事。’作是念已，语婆罗门言：‘与汝身分，截取持去。’婆罗门言：‘大王，今者作如是语，将无悔耶？’大力王言：‘我心不悔。但以今者多有乞人四方来集，我皆应使悉得满足。’婆罗门言：‘我今一人尚不充足，何论余人？’目连，时大力王即以利刀，自割其臂与婆罗门：‘汝可取是一臂。’目连，其大力王自割臂时，心无变异无有悔恨；如是一心布施故，能舍一切故，臂还平复。时大力王，以刀割身分，与婆罗门，与已还生。目连，尔时帝释以是因缘，天福则尽，心热苦恼大唤，现身即堕阿鼻大地狱中。目连，汝谓尔时大力国王以身施者，岂异人乎？勿作是念！即我身是。尔时帝释欲障碍我大施会者，岂异人乎？勿作是念！即调达是。
“目连，是时调达痴人生嫉恚心，欲障我施而不能坏，堕大地狱。我今得阿耨多罗三藐三菩提，设大法施；调达痴人犹生恚嫉，贪利养故谋合人众欲共杀我。我时经行在于耆阇崛山下，自上山上机关发石，自破善根于我生恶，自失利养豪尊势力，身堕阿鼻大地狱中。目连，我于调达痴人无有身口意恶，而于长夜以我为怨，世世障我修集善法，而亦不能障我行善；我常长夜慈悲覆润，而不能使以我为亲。目连，调达世世不识我恩。我今举手，如调达等，亦复不识天人世间阿修罗恩，如是等人入邪定位。目连，调达于后临入阿鼻大地狱时，于我乃生深实好心，此亦是如来威神之力。调达第一不知恩义，临入阿鼻大地狱时，闻大声言：‘痴人调达！嗔恚于佛，不可杀人，而欲横起杀害因缘，以是罪故，今堕阿鼻大地狱中。’闻是大怖，心即摧伏，而作是言：‘我今惟以肉骨一心归命于佛。’心即得乐，于佛生信。作大音声，即入阿鼻大地狱中。以是因缘，后出地狱得生人中，出家学道得辟支佛，号曰骨髓。目连，我今授调达记，作辟支佛，则为已度于生死苦。目连，我度调达如我本愿。所以者何？我于先世要度调达，我当度汝余无度者。目连，调达但于我所种涅槃因缘，不于余种。调达从是已后，亦复不于余种善根，但于我所信心清净，言归命佛，以是善根因缘，后得辟支佛道。
“目连，我常长夜于诸众生如父母想，愍其孤穷无有财物，往来生死险难恶道，愚痴无智常盲无目，谁能示导？谁能救护？惟我一人应示应救。目连，我念是已，若有众生恶口骂我，我不还报；若切责我，我亦不报；若嗔若打，我终不报。所以者何？我应常与一切众生毕定安乐，应除一切苦恼衰患，今我不应与诸苦恼。是诸众生谁能忍者？惟我能忍。我今当学众生忍法、善寂灭法、柔和顺法，当如调伏大象，不如不调伏象。目连，譬如调伏大象入战阵时心不退缩，能忍鼓声、螺声、角声、大叫唤声，闻如是等可畏音声不惊不畏；能忍寒热、蚊虻毒虫、风雨饥渴；能忍种种锋剑所伤，弓弩、箭、槊、刀、鉾、戟、剑、铁轮、鞭打，皆能忍受不惊不畏，直冲战阵不退不缩。目连，调伏大象不作是念：‘我于贼阵不能冲入。’但作是念：‘我当胜此贼阵。’目连，我本行菩萨道时，发大心愿亦复如是，于诸众生调伏其心。若诸众生恶口骂我，我不加报；于我有诤，我亦不报；若以刀杖瓦石加我，及夺我命，我于尔时，心不退转于阿耨多罗三藐三菩提，亦不分别是则可受、是不可受，是应亲近、是不应近。于是事中，无忧无悔，无有恚恨，于菩萨道心无厌离，不作是念：‘我今不能入大贼阵。’但作是念：‘我能破是大恶贼阵，当得阿耨多罗三藐三菩提，度脱三界无量众生。’目连，我本行菩萨道时所行忍辱，于诸众生所有慈悲，若以言说不可得尽。
“复次，目连，过去久远有外道仙人，名为忍力，受如是法：‘我于众生不生嗔恨。’尔时，有魔名为恶意，而作是念：‘我今何不往诣仙人，坏其忍法，令发嗔恨退舍忍心。’即遣巧骂千人前后围绕，恶口骂詈，妄说其过，秽言鄙辞苦切备至。行时亦骂，到聚落亦骂，入聚落亦骂，食时亦骂，食已亦骂，从座起亦骂，从聚落出亦骂，还至住处林树亦骂，立亦骂，坐亦骂，卧亦骂，经行时亦骂，乃至息入息出亦骂。常随逐骂，种种不净丑恶骂詈，无有休息。目连，尔时千人为魔所使，于八万四千岁，恶口骂詈忍力仙人。尔时，恶意魔于忍力仙人入聚落时，自以屎灌其头上，著钵中，塗衣钵，塗身，以粪扫洒其头上。时忍力仙人，八万四千岁，健骂千人恶口骂詈轻贱，心终不嗔恨，乃至不生退没之心，亦不自言我有何罪，终不生怨恨。八万四千岁，亦不以恶眼视恶意魔，亦不自言我有何罪。目连，是健骂千人骂于忍力仙人，过八万四千岁已知不可坏，生净信心忏悔除罪，作是言：‘汝以是事欲求何法？我亦愿得是法。’目连，是健骂千人，于仙人所得清净心，供养恭敬，尊重赞叹。仙人既受供养，而亦不生贪爱之心。目连，汝谓尔时忍力仙人，岂异人乎？勿作是念！则我身是。我时受是忍辱法，恶意魔所遣千人，恶口骂詈不休不息常轻于我，亦不能令我心异。目连，健骂千人，于忍力仙人生清净心已，忏悔骂罪，随学忍力仙人，发阿耨多罗三藐三菩提心，我时教化令住佛法。是千人具足是六波罗蜜，次第成佛，皆已入于无余涅槃。目连，汝谓尔时恶意魔，常遣千人骂詈我者，岂异人乎？勿作是念！即调达是。
“复次，目连，我念过世，自以其身施与众生，为世间人而作奴仆。尔时，众人种种使我，有人使我分除屎尿，有人使我作除粪人，有人使我除土，有人使我取草，有人使我取谷米、乳酪、酥油、蜜，有人使我取薪炭火水，如是等种种事务皆使我取。目连，我不忆尔时生如是心，有人使我分除屎尿不随去者，有人使我取华香、璎珞、涂香、末香、饮食、果芥而便随去。目连，我不忆尔时所好作务随去，不好作务而不随去。目连，我不念尔时随刹利，不随婆罗门；随婆罗门，不随刹利；随逐毗舍，不随首陀罗；随逐首陀罗，不随毗舍；随逐刹利、婆罗门，不随毗舍、首陀罗；随逐毗舍、首陀罗，不随刹利、婆罗门。亦不念有如是差别，是人大，是人小；随逐是人，不随是人。目连，但随先唤我者，欢喜随去。目连，我念本行菩萨道时，不念有人以如法事使我令作，终无有力而不为作。目连，我念本行菩萨道时，无有为事而不究竟，无有作善而善不终讫。举要言之，我念本行菩萨道时，未曾贪身，何况财物？我行菩萨道时，于财物中不生我物想。我但以先业果报有财，于是财物生如是念：‘此物当与众生共用。于此物中我有分者，众生亦有。’目连，随我行菩萨道得近佛法，不作是念，于我物中言我有分，众生有分；但念所有物是众生物，我无有分。目连，随我得近佛法，则于其中乐不贪著，不摄不取，乐远离诸法，不乐受诸法；乐一切空法，不乐一切法有；乐一切法寂，不乐诸法事相；乐本性无所有，不乐本性有所有。目连，我念本行菩萨道时，无量百千万世，于夜闇中自燃其身，失道众生照示道处。目连，我念本行菩萨道时，无量百千万世，啖肉众生割肉施与。目连，我念本行菩萨道时，无量百千万世，饮血众生刺血施与，令得饱满快乐。目连，举要言之，于世间中若诸财物资生所用，于诸众生终不贪惜，皆为不恼不害众生。智者所许，贤圣所赞，我常如是，长夜于诸众生深行悲心。
“复次，目连，我念过去，作贾客主名为吉利，入于大海取大珍宝，安隐而出还达本国。是人入城到家门前，是时城中多有乞儿，围绕在前作如是言：‘善来！安隐！吉利大檀越！我等欲有所乞，若见许者我等当乞。’目连，尔时吉利语诸乞人：‘汝等可乞我所有物，能以相与，无所贪惜。’时诸乞人语吉利言：‘汝从大海所得宝物尽以与我，我等若尔皆得吉利。’如是，目连，吉利即时以诸珍宝尽与乞儿，凡有八十亿摩尼珠，一一皆值百亿两金。目连，是吉利以是多物施已，心无有异不生疑悔。尔时，吉利以多宝物，与乞人已不入其家，复还至海采取珍宝，入海之后倍得宝物。过八十岁还到本国，欲入城时，见犯罪人杀者执缚，打恶声鼓街巷唱令，将至杀处加以刑戮。时应死者遥见吉利，作是言：‘贾客主施我无畏，救我死罪，与我寿命。汝是大檀越贤善好人。’吉利闻已语应死者：‘咄人！我今施汝无畏，救汝死罪。’即至杀者所，人人皆与一摩尼珠价值一亿两金。‘汝今小住，待我今者至王边还。’尔时，吉利疾至王所，白言：‘大王，我欲以好珍宝买此人命。’王答吉利：‘是人罪不可恕，不可得买。若必欲买，汝所有物尽以与我，并自伏死乃可得脱。’目连，尔时吉利闻已欢喜：‘我得大利，得满所愿，能救此人得称我意。’即时，吉利得救此人免于死罪，即以居家所有财物，及于大海所得珍宝，无量千亿金银宝物，皆送与王，白大王言：‘可放此人！我所有物尽现在此。’王受物已语杀者言：‘将吉利杀。’答言：‘尔诺。’受王命已即缚吉利，将至杀处，右手举刀，欲斫吉利；手直不下惊怪恐怖，即将吉利白王此事。目连，王闻此语，即自执刀欲杀吉利，举刀欲斫，其王即时两臂落地，得大衰恼发声而死。目连，汝谓尔时吉利贾客主，岂异人乎？勿作是念！即我身是。尔时王者，即调达痴人是。目连，尔时调达欲夺我命不能得夺；至于今世，我得阿耨多罗三藐三菩提，欲夺我命而亦不能。何以故？如来一切世间天、人、阿修罗中无能害者，何况调达痴人！调达于今谋集恶人来欲杀我，亦自方便欲得杀我，而失利养名闻势力，生身直入阿鼻地狱。目连，我本行菩萨道时，不见利益众生如调达者，而调达不知恩义。我本修菩萨道时，于众生中犹如父母。以是因缘当知如来，于诸众生悲心深厚。
“复次，目连，过去久远雪山王边有五百群象，于中有一大象王为主，体貌可爱，大力有智。时是象群宿出在山崄隘难之处，惟有一道。尔时，猎师见此象群，即夜于崄道中大作坑陷，作是念：‘此诸群象当堕此中，得属于我，随我所取。’夜作坑已，驱逐群象向崄道坑。群象欲出，见有大坑不能得过。目连，时象群主以身横在坑上为桥，使五百群象于脊上过，群象过已作势踊跳。尔时，山神说是偈言：

“‘恶人作深坑，　中有智象王，
度彼亦自度，　唐劳作深坑。’

“目连，汝谓尔时象王利根大力者，岂异人乎？勿作是念！即我身是。时五百群象，今五百比丘为调达所坏者是。尔时猎者，调达等五百比丘是，所谓蹇陀达多、迦楼罗提舍、三闻陀达多、拘迦梨提婆达多。目连，我常长夜，见怖畏众生施以无怖畏，见苦恼众生施与安乐，贫穷众生施以财物，堕邪道众生示以正道，病痛众生除其病苦，饥饿众生施以饮食，食肉饮血众生以身肉血施与。目连，我随所愿皆作不虚，我许众生不生懈怠。目连，我发阿耨多罗三藐三菩提，于其中间所有诚言终不有异！所作精进懈废休息，我不得阿耨多罗三藐三菩提耶？目连，我随语而行，随行而语.”
