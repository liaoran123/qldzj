
如是我闻：一时，婆伽婆在王舍城耆阇崛山中，与大比丘众千二百五十人俱；菩萨摩诃萨五千人，一切皆得无碍辩才，大忍成就降伏魔怨，近于佛智一生补处，皆得陀罗尼无边辩才，力无所畏，自在神通，乃至一切功德皆悉具足，其名曰：普贤菩萨、普眼菩萨、普明菩萨、普光菩萨、圆光菩萨、上意菩萨、无边意菩萨、广意菩萨、无尽意菩萨、持地菩萨、持世菩萨、益意菩萨、咒手菩萨、文殊师利等六十不思议菩萨，贤护等十六菩萨，如是等菩萨摩诃萨五千人俱。
复有娑婆世界主梵天王，及释提桓因、护世四王、功德天子、正意天子，一切天王、一切龙王、一切紧那罗王、一切乾闼婆王、一切夜叉王、一切阿修罗王、一切迦楼罗王，如是等王，各各皆与百千眷属俱悉来集会。
尔时，世尊坐功德藏师子宝座，于大众中色象显现如须弥山，普照世间如日天子，显现世界如月天子，其德寂静如梵天王，威德难瞻如天帝释，七菩提分皆悉具足如转轮王，宣说无相空无愿法，心无所畏如师子王，身光照耀如大火聚，又放光明犹如诸天最胜无上摩尼宝珠，普照三千大千世界。以大梵音，令诸众生悉得欢喜，于一切法解其深义，于大众中而为说法，初中后善，其义微妙，具足无杂清净梵行。
尔时，众中有一菩萨摩诃萨，名曰喜王，在众中坐，睹见如来坐师子座放大光明，如百千日普照一切，令天人光隐蔽不现；见是事已，踊跃欢喜，遍满身心不能自胜，即从座起，合掌向佛，以偈赞曰：

“世尊覆蔽此大众，　天龙修罗乾闼婆，
菩萨声闻无威德，　普照一切如金山。
犹如须弥诸天俱，　处于大海佛亦然，
世尊住于慈悲海，　放大光明百千种。
住于梵行犹梵王，　光明威德过诸天，
安住禅定解脱中，　照曜世间胜众生。
犹如帝释在天众，　色象光明最为胜，
佛过世间亦复然，　诸相庄严功德具。
犹如轮王典四域，　照曜世间说法时，
令诸众生入圣道，　世尊显现慈悲意。
光明障蔽火摩尼，　犹如秋日行虚空，
佛比千日最为胜，　佛日普照于世间。
如夜闇时秋满月，　佛光清净亦复然，
面部圆满犹如月，　覆翳一切天人光。
犹如山顶夜火聚，　清净显现无边界，
能灭一切无明闇，　世尊智慧光普照。
佛音遍满山谷中，　能伏外道犹师子，
宣说无我空无愿，　令诸外道皆恐怖。
威光犹如摩尼王，　映夺一切摩尼光，
如来躯体真金色，　普照世间胜诸光。
如来世间无与等，　况复有胜世尊者？
福智精进方便等，　一切功德无能过。
救护世间大丈夫，　我今睹见功德海，
令我欢喜生尊重，　是故顶礼世尊足。
我已赞叹胜调御，　功德圆满世间灯，
我今所有诸功德，　令诸众生证菩提.”

尔时，喜王菩萨摩诃萨，偈赞佛已，合十指掌，谛观佛身，目不暂舍，观察法界甚深、难解难行难入、不可思惟、难知寂静微细之法，不可思量诸佛境界，内心观察周遍法界，观如来智世尊境界无有等等。作是观已，入如来智不思议境方便行中，诸佛世尊同一法性而无有异，思惟观察诸佛世尊，无所染著犹如虚空。作是观时，入于实证真如体性，一切诸法性皆如是。生如是信，爱乐诸佛如来无碍解脱之门，知常乐我净，知佛之身。作是思惟：“如来之身遍一切刹，现众生前。诸佛功德于无量劫说不可尽.”喜王菩萨作是念已，默然而住观于法界。
尔时，有一慧命菩萨比丘，名曰护国，在舍婆提城，受夏安居三月过已，执持衣钵，共诸年少初学比丘，游行诸国，至王舍城耆阇崛山。尔时，慧命护国菩萨，到世尊前，顶礼佛足，右绕三匝，却住一面，合掌向佛，以偈赞曰：

“敬礼最胜放光者！敬礼意如虚空者！
敬礼能决他疑网！敬礼超过三界尊！
十方无数刹土中，　闻赞如来功德事，
彼国所有诸菩萨，　欢喜皆来供养佛。
菩萨如法供养已，　一心听佛所说法，
闻法欢喜还本土，　赞叹如来诸功德。
如来积行为众生，　经于无量无边劫，
为他求于菩提时，　其心初无有疲惓。
世尊行檀持戒坚，　羼提精进游诸禅，
智慧方便皆具足，　是故稽首大圣尊。
如来具足四如意，　诸根诸力诸解脱，
又知众生心意识，　是故顶礼大智海。
知诸众生心所念，　身口所作善恶业，
亦知解脱方便等，　世尊知已为说法。
贪欲恚痴迷众生，　能令入于三恶道，
如来知已教断除，　令彼众生生善趣。
过去一切诸世尊，　天人魔梵所恭敬，
未来功德具足者，　世尊皆悉了了知。
诸佛净土所生处，　菩萨声闻及缘觉，
天人眷属与种姓，　寿命长短皆悉知。
灭度已后正法住，　供养舍利起庙塔，
受法藏人若干种，　调御丈夫皆悉知。
十力智慧无障碍，　悉能了达三世事，
入于一切法智中，　故我稽首大智海。
佛无等等况有过，　诸相庄严如来身，
譬如星宿在虚空，　是故我礼胜丈夫。
如来妙色无与等，　映蔽大会天人光，
释梵威德在佛边，　一切隐没皆不现。
身如金山无垢秽，　绀发柔软而右旋，
佛顶显现如须弥，　无量功德光明聚。
眉间毫相放大光，　无量无边无有数，
佛眼修广如青莲，　以大慈悲视众生。
如秋满月行虚空，　如来面部亦复尔，
众生观者无厌足，　是故我礼面中王。
犹如师子鹅孔雀，　安行徐步如象王，
游止震动于大地，　敬礼十力大苦行。
手指佣纤无不爱，　网缦珊瑚赤铜色，
臂肘修长立过膝，　敬礼如来金色身。
足下轮相罗网具，　行时足迹犹采画，
若有顶礼世尊者，　佛光照曜得生天。
法王具足七财宝，　常以法施调伏心，
教照众生以法行，　我今顶礼于法王。
慈悲为铠念为刀，　持戒为弓智慧箭，
以此能破烦恼怨，　生死有爱增长种。
自度度他亿众生，　解脱一切诸系缚，
能示无畏安隐路，　令其得至常乐道。
行此乘者断生死，　无有恩爱别离苦，
得至微妙无为处，　慈心说法为众生。
赞叹最胜世尊已，　一切法中自在者，
以此赞叹胜善根，　令诸众生证菩提.”

尔时，护国菩萨偈赞佛已，合十指掌，而白佛言：“世尊，我心有疑，欲问如来，惟愿听许.”
尔时，佛告护国菩萨比丘：“恣汝所问，我当为汝分别解说，断汝所疑，令汝欢喜.”
尔时，护国既蒙听许，即白佛言：“菩萨摩诃萨修行何等，于一切法增长功德，到究竟处而得自在，证捷疾智，得决定智；于法明了入一切智，教化众生能决疑网，解一切智以巧方便济度众生；如言而行常宣真实，得念佛三昧，善能咨问一切深义，闻已能持，速疾证得一切种智?”
尔时，护国菩萨欲重宣此义，而说偈言：

“菩萨行行常决定，　真实决定从何生？
智慧大海分别处，　愿胜丈夫为我说。
佛身微妙犹真金，　人天中胜大福聚，
慈愍我等大归依，　清净之行为我说。
云何而得无尽利，　觉道总持甘露生？
云何清净智慧海，　而断众生诸疑惑？
无量亿劫在生死，　而无疲倦悔厌心，
观诸众生逼切苦，　常为众生作利益。
清净刹土佛眷属，　最胜国土及寿命，
一切众事微妙处，　愿说清净菩提行。
降伏众魔破邪见，　枯竭爱海得解脱，
法行相续无绝断，　无上最胜为我说。
色力财宝及四辩，　哀愍软言令众喜，
慈悲云雨润一切，　愿为我说佛境界。
愿出迦陵频伽声，　大梵雷音破邪见，
众会渴仰为法来，　愿施解脱甘露浆。
我今欲成微妙道，　若不乐法则不请，
闻法时至恭敬待，　惟愿为说大法宝。
世尊我愿成菩提，　如来深知我志乐，
非为恼乱故问佛，　善哉愿说最胜行.”

尔时，世尊告护国菩萨言：“善哉！护国，汝今乃能问如是义，利益多人，安乐天人，亦大饶益于未来世，摄诸菩萨。谛听！谛受！当为汝说.”
护国白言：“善哉！世尊，愿为我说.”
佛言：“护国，菩萨有四法，能成如上清净之事。何等为四？一者、真实心无谄曲，二者、于诸众生行于平等，三者、心念行空，四者、如言而行。护国当知，如此四种能得菩萨清净之法.”
尔时，世尊欲重宣此义，而说偈曰：

“若有菩萨心无谄，　而常不退菩提道，
亦无佷戾贡高意，　彼则名为无边智。
见诸众生无救护，　生老病死所逼切，
发心欲度于有海，　能为一切作法船。
调伏平等于众生，　观诸众生如一子，
皆当救度令解脱，　最胜丈夫发此心。
行住坐卧念空门，　寿者我想皆悉无，
一切世间都如幻，　众生愚痴所迷惑。
大智菩萨所言说，　依之行行无违失，
调伏寂静离诸过，　能求菩提名佛子.”

佛说偈已，告护国菩萨言：“善男子，菩萨摩诃萨，复有四种无畏之法。何等为四？一者、所谓得陀罗尼，二者、值善知识，三者、得深法忍，四者、戒行清净。是名菩萨四无畏法.”
尔时，世尊欲重宣此义，而说偈言：

“菩萨大名称，　由得总持故，
受持最妙法，　如来所宣说。
恒常无忘失，　增长于智慧，
彼等智无碍，　超过一切法。
常遇善知识，　增于助道法，
常说于菩提，　诸佛所行处。
恶知识如火，　畏烧故远离，
若闻空相法，　勇猛坚其心。
菩萨离我人，　一切诸见等，
持戒无缺漏，　其心调寂静。
教化诸众生，　安住于佛戒.”

佛说偈已，复告护国：“诸菩萨众行圆满到究竟处，有四功德令心欢喜。何等为四？一者、菩萨见佛而生欢喜，二者、闻正法而生欢喜，三者、舍一切而生欢喜，四者、顺法忍而生欢喜。是为四法生于欢喜.”
尔时，世尊重说偈言：

“菩萨所生处，　常见最胜人，
威光遍一切，　照曜于世间。
见已心恭敬，　如天奉帝释，
为度众生故，　求于菩提时。
从佛闻正法，　不怖而欢喜，
一心信敬已，　随顺于佛教。
闻于随顺法，　得忍心无疑，
诸法无众生，　我想亦复尔。
常观如是已，　舍相生欢喜，
既不取我相，　见乞心踊跃。
城邑与大地，　妻子及寿命，
一切布施时，　其心初无悔.”

佛说偈已，复告护国：“菩萨作如是言，有四种法应当弃舍。何等为四？一者、菩萨弃舍居家，二者、既出家已不贪利养，三者、离诸檀越，四者、不惜身命。是为四法应当弃舍.”
尔时，世尊重说偈言：

“菩萨见家过，　舍之而出家，
游止于山林，　无人寂静处。
远离男与女，　眷属及大众，
单己无等侣，　譬如犀一角。
专意求净道，　得失心无忧，
少欲及知足，　离谄除憍慢。
精进为众生，　布施调伏心，
苦行修禅定，　一心求佛智。
不惜身与命，　远离爱眷属，
坚心求菩提，　其志犹金刚。
若人来割截，　无有恚恨想，
勇猛心增长，　求于一切智.”

佛说偈已，复告护国：“菩萨有四种无悔之法。何等为四？一者、不破禁戒无悔之法，二者、住阿兰若处无悔之法，三者、行四圣种无悔之法，四者、多闻无悔之法。是为四种无悔之法.”
尔时，世尊重说偈言：

“持戒净无垢，　犹如摩尼珠，
不生贡高心，　言我能持戒。
复以此戒善，　转教于多人，
常怀如是望，　成就于佛戒。
彼等住空闲，　清净兰若处，
亦不生我想，　及以寿者想。
观察男女色，　犹如于草木，
不生男女想，　及以吾我想。
彼住四圣种，　无懈怠谄曲，
至心恒修行，　远离于放逸。
求多闻功德，　精勤常修习，
愿成一切智，　最上功德处。
众生处牢狱，　无有救护者，
轮转于生死，　求财以自给。
我当求法船，　济度彼生死，
烦恼海众生，　令其至彼岸。
众生无归依，　亦无救护者，
众生在有为，　无能令其出。
我当作导师，　救之令解脱，
是故我发心，　求于菩提道.”

佛说偈已，复告护国：“菩萨有四种调伏之行，应当行之。何等为四？一者、愿生善处常值诸佛，二者、供养师长而不求报，三者、常乐空闲弃舍利养，四者、得无碍辩头陀忍法。是为四种调伏之法.”
尔时，世尊重说偈言：

“菩萨勇猛乐山林，　常不从人求利养，
恒得深智无碍辩，　善能通达诸法相。
常当供养诸师长，　随顺师教无违背，
随所生处值诸佛，　供养恭敬求菩提。
常生胜处名高远，　若生天上天中尊，
又得成就菩提道，　教诸众生行十善。
念佛功德常欢喜，　我亦不久成佛道，
既成正觉功德满，　度脱众生生死苦.”

佛说偈已，复告护国：“菩萨有四种法净菩萨行。何等为四？一者、行菩提时心无嗔恨；二者、弃舍眷属、宫殿、财宝，乐处山林，亦不称说己之功德；三者、虽行布施，不求果报；四者、精勤乐法，不见师过。是为四法净菩提行.”
尔时，世尊重说偈言：

“其心清净无怨恨，　亦不求人之过罪，
自不谄曲无染著，　行于大道求菩提。
深观居家是苦本，　亲近恶友无正念，
是故弃舍行出家，　处于山林求解脱。
游行空闲寂静乐，　永断眷属恩爱念，
不惜于身及寿命，　独步无畏犹师子。
乞食支身常知足，　犹如飞禽无储积，
不乐生天及人中，　惟求无上菩提道。
独行无侣惟一己，　恒不恐怖如师子，
畏诸烦恼如野兽，　若得利养心不喜。
观诸众生恒放逸，　慈悲誓愿为破之，
我为救护诸众生，　常当炽然勤精进。
凡所出言恒哀愍，　于憎爱人常含笑，
不著一切亦如风，　惟当求于丈夫行。
常乐行于空无相，　观有为法如幻化，
调伏诸根意广大，　行住常乐甘露法。
常依佛教行大道，　恒当清净于内心，
求陀罗尼及辩才，　荷负诸苦求菩提。
菩萨常观如是行，　见前利益生欢喜，
若不爱乐于菩提，　是人无恶而不造.”

佛说偈已，复告护国：“菩萨有四种堕落之法。何等为四？一者、不恭敬他，二者、背恩谄曲，三者、多求利养名闻，四者、诈善扬德。是为四种堕落之法.”
尔时，世尊重说偈言：

“彼于父母及师长，　常怀憍慢不恭敬，
违背恩养心谄曲，　诸根散乱多愚痴。
常念利养不休息，　谄曲诈现精进相，
自谓持戒及苦行，　一切无有如己者。
恶口粗言喜斗诤，　常求人过不休息，
彼恒违离沙门行，　营理田作及贩卖。
未来世中诸比丘，　弃舍功德及戒行，
以怀嫉妒斗诤故，　覆灭损坏我正法。
彼去菩提甚悬远，　亦复远离七圣财，
违背解脱八正路，　流转五道生死中.”

尔时，世尊说此偈已，复告护国：“菩萨有四种障道之法。何等为四？一者、懈怠，二者、不信，三者、我慢，四者、嗔恚。是为四种障道之法.”
尔时，世尊重说偈言：

“懈怠不信闇钝心，　常为我慢及嗔恚，
见有忍辱诸比丘，　驱逐傧出于塔寺。
若得利养心欢喜，　各言我是常住者，
恒作方便求人短，　何人有过我治罚。
如是等人去法远，　憎嫉功德坠三塗，
厌恶诸佛微妙法，　是人当入猛火中。
彼人造恶不休息，　必当具受苦中苦，
是故汝等求菩提，　无令后悔堕恶道。
无量亿劫佛乃出，　为诸众生作利益，
汝等既得善趣身，　应舍放逸求解脱.”

尔时，世尊说此偈已，复告护国：“菩萨须舍四种福伽罗，不得亲近。何等为四？一者、不得亲近恶知识，二者、不得亲近执见之人，三者、不得亲近谤法之人，四者、不得亲近贪利养人。是谓四种之人不得亲近.”
尔时，世尊重说偈言：

“能舍恶知识，　亲近善知识，
菩提道增长，　犹月渐圆满。
远离执见人，　及舍我寿等，
为求佛道故，　弃之如毒器。
诽谤于佛法，　寂静甘露味，
若欲求菩提，　应避如粪秽。
远离贪利养，　亦舍恶行人，
是等不应近，　犹如避火坑。
若欲降众魔，　转无上法轮，
欲求第一利，　速远恶知识。
舍爱及憎恶，　利誉亦嫉妒，
若求无上道，　常修于佛智.”

尔时，世尊说此偈已，复告护国：“菩萨有四种法受未来苦。何等为四？一者、轻慢有智之人，二者、常怀嫉妒之心，三者、于一切法无有信心，四者、于净智法常疑无忍而求利养。是谓四法受未来苦.”
尔时，世尊重说偈言：

“侍佛之人有智者，　一切天人应供养，
而反贡高怀憍慢，　是故彼受无边苦。
于净法中心无忍，　所求利养皆非法，
常怀憍慢而贡高，　见有智者不恭敬。
于佛法中无信解，　于贤圣众亦复然，
此人常游三恶道，　若在人中多愚痴。
彼舍人间寿命已，　在大地狱受剧苦，
若此劫尽生余方，　畜生饿鬼亦复然。
若欲求作世间灯，　能尽诸苦胜丈夫，
常当远离三塗业，　修诸功德成菩提.”

尔时，世尊说此偈已，复告护国：“菩萨有四系缚。何等为四？一者、轻慢于他，是菩萨系缚；二者、于世俗定其心乐著，不求究竟，是菩萨系缚；三者、不守自心，智慧未成而行放逸，是菩萨系缚；四者、为求利养而入他家，是菩萨系缚。护国，当知是谓菩萨四种系缚.”
尔时，世尊重说偈言：

“恒常轻慢他，　乐住世间善，
贪著诸见缠，　如象没深泥。
乐入白衣家，　常怀于放逸，
暗钝无智慧，　此行名系缚。
欲断诸有苦，　远离老病死，
当舍于憍慢，　常行菩萨道。
受于无边苦，　弃舍诸乐事，
亦离于憎爱，　成佛无染著。

“汝等常应行六度，　诸地诸智诸力等，
一切功德若成就，　常得解脱死罗网。
我于往昔无量劫，　为诸众生求菩提，
常行布施以调伏，　舍离恩爱住正道。
恒不舍离阿兰若，　苦行羸瘦求菩提，
炽然精进无懈怠，　求于最胜丈夫智。
见诸众生在有狱，　轮转生死五道中，
慈念一切起大悲，　是故求于菩提道。
舍于爱子及妻妾，　亦舍资财七宝等，
寿命国土及大地，　为求菩提佛智故。
我昔处于胜山林，　时作仙人名忍辱，
为王歌利截鼻耳，　血变为乳无恚恨。
往昔亦曾作睒子，　慈孝供养于二亲，
时被迦夷箭所中，　尔时亦无嗔恚想。
不惜身命投高岩，　为求诸佛善言故，
尔时亦无身命想，　为成菩提大事故。
往昔慈愍于饥兽，　身肉充济于八虎，
尔时空中诸天众，　赞言善哉大丈夫。
往昔乐行大布施，　曾作净行婆罗门，
怜愍众生贫苦故，　入海求于如意珠。
还为海神所盗窃，　我时勇猛抒大海，
寻时得珠还阎浮，　用济贫苦诸群生。
亦曾作王名苏摩，　乃至失命不妄语，
诸王因我皆解脱，　名闻广流于十方。
我昔曾见贫穷人，　时我为王以身施，
令彼巨富多财宝，　是故号我一切施。
我昔曾为尸毗王，　有鸽恐怖来投我，
我以身肉代彼命，　令彼得离于恐怖。
我昔作王名师子，　身遇重病医授药，
时有病人乞此药，　我不爱命先施与。
我昔修行为众生，　曾作王子苏达拏，
时有人来乞妻子，　我不爱惜尽施与。
曾作菩萨名严炽，　为化才德国王故，
经于八万四千年，　勤行精进始受化。
亦作王子名净威，　于佛塔前自燃身，
恭敬供养于十方，　无上最胜两足尊。
曾作国王名月光，　时有梵志名可畏，
从我求索于身首，　我无爱惜以头施。
又作国王名福德，　于诸聚落街巷中，
积满医药及饮食，　拟施一切诸众生。
曾作大王名日净，　端正妓女有千人，
七宝璎珞庄严体，　心不爱惜用布施。
又作国王名宝髻，　七宝天冠庄严首，
最妙华香而严饰，　亦用布施一切人。
又作国王名知足，　手脚柔软如兜罗，
色妙清净如莲华，　亦以布施众生等。
又作商主名师子，　有罗刹女欲害人，
能以方便驱遣彼，　安置商人于洲渚。
又作商主名善眼，　将众五百采七宝，
有诸罗刹像美女，　亦令商人脱彼难。
曾作王子名福焰，　妻妾妓女有数亿，
端正殊妙犹天女，　舍之出家无爱恋。
又作商主名金色，　时有如来号无垢，
于彼佛前燃十指，　供养最胜两足尊。
又作国王号华眼，　一切瞻仰心无厌，
如是妙眼用布施，　怜愍一切众生故。
又作菩萨名多发，　见有妇人丧其夫，
昼夜思念不能舍，　缠绵裸形心发狂。
菩萨尔时生慈悲，　化作死女言丧妻，
渐渐教化彼狂妇，　还令醒悟得本心。
又作菩萨名普瞻，　见有一人病羸困，
我于尔时生慈悲，　以己血肉用施彼。
又作国王名华敷，　见有一人病困笃，
我于彼人起慈心，　破于骨髓疗彼病。
又作国王名成利，　见有一人甚贫穷，
施以一切诸财宝，　及舍爱命心无恋。
又作国王名信幢，　两手柔软具轮相，
时有人来乞我手，　为求菩提用施彼。
又作国王名普现，　有四天下多财宝，
丰乐安隐男女盛，　为求菩提用布施。
又作王女名智意，　其身白净甚柔软，
慈悲欢喜割股肉，　及以血施心无悔。
又作女人名银色，　金色城中有妇女，
新产饥渴欲食子，　我割两乳用施之。
又作国王名闻德，　多饶最胜诸璎珞，
金银七宝诸车乘，　世间难舍皆能施。
又作王子名知恩，　有人堕海名无恩，
无恩为宝坏我眼，　我于尔时心不恨。
又念过去作战夫，　在大阵中心无杀，
宁自丧身不害人，　乃至蚁子无杀想。
又念过去曾作雉，　恭敬供养于尊者，
同类老小皆给恤，　尔时亦无傲慢心。
又念过去作猿猴，　在山逢值于猎师，
诸猕猴众皆归我，　我怀慈心救彼命。
又念过去作象王，　时被国王所执缚，
我念父母盲无目，　分舍身命饥不餐。
又念过去受罴身，　有人失道我救养，
彼将猎师反害我，　我于尔时亦无恨。
又念过去作象王，　时被猎者箭所著，
我求菩提功德故，　以牙奉施于彼人。
又念过去作雉身，　在于旷野缺林里，
彼林为火所焚燎，　时我救林天雨华。
我昔曾作九色鹿，　饮水食草恒河边，
其水深广漂流急，　有人堕河我救之；
其人贪财受王募，　多将兵众来害我，
我求菩提行慈悲，　于彼人所亦无恨。
又念过去曾作龟，　济度商人令过海，
五百商人食我肉，　我时亦无嗔恨想。
我念过去行菩提，　曾作鱼身游水里，
怜愍一切舍身命，　百千众生来食我。
我见百千众生病，　化身为药犹如山，
欲令众生除病苦，　变作虫身名为月。
又念曾作师子王，　巨身大力仍有慈，
时被毒箭所中射，　于彼人所起慈愍。
又念过去作马王，　身色白净犹珂雪，
常在大海高山顶，　度诸商人罗刹难。
又念过去求菩提，　曾作国王名居邪，
见于五欲多诸患，　不随淫女谄诳言。
又念过去曾作兔，　常化诸兔以善事，
时与仙人同居处，　舍身投火救仙饥。
又念过去作鹦鹉，　常处多饶华果林，
报枯树恩不舍离，　释变枯树生华果。
又念曾作猕猴王，　见诸猕猴被龙害，
遂教猕猴竹筒饮，　猕猴悉免诸龙难。
又复重念作鹦鹉，　取人稻谷养二亲，
稻主执我生嗔恚：云何盗我熟苗稼？
我即报言汝种时，　云施一切众生等，
我今取以养父母，　是故不名为偷盗。
稻主即时生欢喜：我是禽兽汝为人，
善哉鹦鹉有智慧，　能怀孝养供父母。
我从今去以稻施，　任汝供养于二亲。
如是过去无量事，　无有苦行而不作，
未曾有怀疲倦意，　以求无上清净道。
若内若外所有物，　无有一种而不起，
持戒忍辱精进禅，　无量方便及智慧，
皮肉骨髓及以血，　以施一切诸众生。
往昔住于山林中，　勇猛精进身枯竭，
为求佛说大小乘，　教示众生令入道，
常乐在于头陀所，　曾所修行无弃舍。
如是一切难苦行，　我于往昔无不行，
我说未来众生等，　闻我此等生轻笑，
不信受行一句偈，　反更毁谤如是法。
斯由贪著衣食等，　心常觉观多睡眠，
谄曲毁法无惭愧，　破坏正教无功德，
闻此微妙寂静法，　各共相诤非佛语：
我师多闻犹如海，　能讲能说最第一，
彼亦不行如此法，　决定非是佛所说。
次前亦有耆老等，　从昔已来诸名德，
亦未受行如是法，　汝等勿求虚妄事。
于中无我无寿命，　亦不说有富伽罗，
唐自疲劳无福祐，　徒修精勤苦行等。
既言有法名大乘，　云何复言空无我？
以无众生无作者，　是故于中不须求。
此等文句假设作，　亦如外道邪意说，
如来不说如是事，　呵骂毁辱诸比丘。
此等不善无羞耻，　姧伪欺诳无不作，
来世于我教法中，　而作形相诸比丘。
内怀嫉妒慢覆心，　手足扰动失威仪，
袈裟恒常垂两角，　身被法服常在村。
游于俗间恒酒醉，　身著法衣亲俗人，
弃舍正教功德聚，　乐为俗人通信使。
畜养牛马诸畜等，　奴婢作人不净物，
种莳田园恒乱心，　心乐诸恶无善行。
亦不亲近善知识，　口恒不择于语言，
身中恶行无不作，　贪取佛塔众僧物，
何况己物而肯施？见他持戒诸比丘，
谤毁言非真梵行，　不护禁戒无威德。
乐处俗家侵他妻，　白衣畜妇犹怀愧，
彼恶比丘贪转甚，　畜养妻子求不厌，
与诸俗人无有别。若有檀越请供养，
施与衣食汤药等，　受他信施无善念，
惟增贪欲侵彼妻，　心常系念女色边，
随顺烦恼无圣行，　方便诱诳诸妇女。
教化俗人令断欲，　谓贪欲者堕恶道，
地狱及以畜生等，　然于自身不依教。
云何传欲教化他，　此人三业不如法，
所有眷属亦复尔，　昼夜聚语无休息。
惟论五欲诸世事，　受畜门徒惟驱使，
终无教诲以善道，　多受弟子自围绕。
显己德大招名利，　外现异相诈慈悲，
摄诸徒众不求利，　门徒眷属多疾患。
干枯病癞癣疮等，　惟是杂类下人辈，
终不教示圣种等，　戒闻定慧悉弃舍。
不行比丘所作事，　非道非俗无所名，
犹如烂坏腐朽木，　于诸律仪生轻贱。
布萨毗尼亦复然，　自在游行背师教，
唐突如象醉无钩，　或时诈现在山林。
心常念于聚落事，　三毒烦恼恒炽然，
暂时不能寂静住，　忘失诸佛教诫事。
及以头陀功德等，　我慢贡高满身中，
堕于可畏阿鼻狱，　昼夜恒论国土事。
亦复论说于贼盗，　身心专营亲缘事，
舍离禅定及智慧，　设有所作乐粗事。
心存自安故营造，　假使营理僧伽蓝，
贪著房舍眉恒蹴，　自身口意不调柔。
徒众相学亦复尔，　彼恶比丘设造寺，
专为己身及眷属，　若有比丘顺从彼，
即便安置摄受住；若有持戒诸大德，
方便善能说法利，　自能调伏亦调他，
如是比丘终不受。此房现今我受用，
余房是我弟子住，　自外己属诸同学，
汝去此中无处停。现今所有床铺者，
各以付他有所属，　更无剩长可相容，
亦无衣食汝须去。暂时所须尚不与，
况借房舍及诸物，　如是不行僧次法。
彼恶比丘如俗人，　多畜钱财眷属等，
我诸弟子如法者，　处处驱遣不听住。
彼时忆念我所说，　各怀悲伤入山林：
呜呼我师微妙法，　不久悉灭不复现，
现有比丘求多利，　身无法行疾有德。
设有具戒功德者，　为彼恶贱无利养，
皆自伤叹去城邑，　常住空静山林中。
痴慢贡高诸恶行，　常行斗诤两舌者，
欺诳世人得利养，　自谓与圣等无异。
我此法教功德藏，　具足一切妙功德，
来世破坏不复现，　以无持戒我慢故。
又如宝藏为他坏，　又如华池枯干竭，
犹如宝舆自摧折，　我法未来亦复然。
彼恶比丘难调伏，　灭我法行无有余，
未来如是恶世中，　破坏我法甚可畏。
如是乐喜诸恶者，　远离天人及善行，
从于此身舍命已，　堕于地狱畜生中。
于彼无量亿千岁，　具受一切诸苦恼，
于后假使得人身，　多苦秽恶恒不净。
若盲若聋若眼瞎，　恒常身体怀疾病，
颜色丑恶见不喜，　常怀畏惧承事他。
难得心意无亲爱，　所说语言无信受，
若有如是恶行者，　在所呵责驱出众。
彼人多饶诸病苦，　常被杖石打驱逐，
常为饥渴恼其身，　他人见者常轻贱。
若闻如是众多苦，　应舍诸恶心调伏，
于诸众生行善行，　勿令于后生悔心。
若有爱敬佛世尊，　圣众持戒头陀法，
汝应勤求如是行，　应舍眷属及名利。
此皆颠倒如幻化，　应观有为如泡梦，
恩爱合会必别离，　一切有为不久住。
莫舍正勤诸力等，　勤求诸地波罗蜜，
乃至未觉妙菩提，　常应修集一切行.”

尔时，佛复告护国菩萨言：“善男子，于未来世，行大乘菩萨富伽罗等，有如是等过患应自远离，自不勤求而与此人共相习近。不勤正行，自行谄曲，亲近行谄曲者，自无智慧随顺无智慧者，贪求世利恒无厌足，悭惜他家嫉妒胜己，谄曲诈伪无羞无惭，诈现圣相自尊自重，徒众眷属各相誉赞以求名利，求利养故常入聚落；既不怜愍一切众生，亦不为教化诸众生故，常自说言我有平等，恒作是念：‘云何他知我是众生真善知识，知我多闻？’实于佛法无恭敬心，无求法心，犹如破器无所复用。如懈怠人无有成办，相求过失行于方便，无智懈怠惟恶觉观，各各论说破法等事，固执恶心至死不悔，多集悭贪。所畜眷属亦学是师，以自围绕在我法中。如是行者凡所作事，不问明哲，不求佛法，以无精进行故生贫穷家，从贫穷家而得出家，于我教中得少利养，心生欢喜而无惭愧。彼等尚无忏悔之心，何能自觉胜智？彼等弃舍诸佛功德，而取现在名利，以得现在利故，自言我是沙门也。护国，我于如是富伽罗，如是人等，我不说其有随顺俗忍，何况能有诸佛大智？彼等远于人天道，况成佛道？
“护国，如是等人，我说有八种法障碍于菩提。何等为八？一者、当生三恶道，二者、当生边地下贱，三者、当生贫穷，四者、颜色不正，五者、愚痴无智，六者、常与恶知识相会，七者、多诸病患，八者、得大恶病以取命终。护国，此等八法是障碍菩提。所以者何？护国，我亦不说但以有言说而得菩提，我亦不说诈现圣者有清净行也，我亦不说有谄曲者有菩提行也，我亦不说多贪利养者有供养佛行也，我亦不说有我慢者有清净般若行也，我亦不说无智慧者能决他疑行也，我亦不说有妒嫉者有净心行也，我亦不说不精进者能得诸陀罗尼行也，我亦不说不乐功德者而得善道行也，我亦不说悭惜他家者有身心清净行也，我亦不说诈现威仪者能值遇佛会也，我亦不说乐在俗家者有清净口业行也，我亦不说不恭敬者有心清净行也，我亦不说有不知足者有乐法行也，我亦不说惜身命者有求法行也。护国，我虽呵骂毁呰六师，然彼诸外道在我法外，入我法中作诸恶业，我若毁辱过患倍彼六师。何以故？彼等但为自口言‘我是比丘’，而以无行欺诳一切天人世间故.”
尔时，世尊欲重宣此义，而说偈言：

“威仪浊乱无恭敬，　惟增我慢贪名誉，
烦恼覆蔽心迷醉，　此等远离妙菩提。
耽著名利及懈怠，　懈怠增长失正念，
若无正念失持戒，　若无持戒失善道。
彼人生在贫穷家，　得出家已著利养，
如人弃舍于真金，　担负草秽以为宝。
为求名利住山林，　至彼更求诸等侣，
弃舍神通辩才智，　求现名利及眷属。
若彼命终堕恶道，　或生贫穷下贱中，
懈怠恶色无威德，　斯等皆由我慢受。
彼既远离诸善行，　亦由放逸失正念，
在于长远大恶道，　亿千劫中未能脱。
若求名利得菩提，　提婆达多应是佛，
毗岚猛风吹坏物，　懈怠无戒亦复然。
自无善行贪女色，　戒行不净失功德，
于我法中无所用，　无智犹如朽烂木。
若为菩提求佛法，　何得不依解脱行？
犹如黐胶缚猕猴，　我慢求道亦复然。
我昔为求一句法，　弃舍身命为菩提，
彼人懈怠舍我教，　如是无利于我法。
我昔为求善教故，　投身高崖及火聚，
我得闻已如法行，　弃舍一切爱憎等。
彼人闻我功德法，　曾不爱乐于一句，
无法云何得菩提？犹如盲前说道路.”
