
佛告富楼那：“菩萨成就四法，能于阿耨多罗三藐三菩提不退转。何等四？菩萨闻未闻法，思量义理，不即言非。菩萨成就此初法者，则于阿耨多罗三藐三菩提不退转.”
尔时，世尊以偈颂曰：

“闻所未闻法，　其心逮不逆，
思量其义理，　不即言非法。
若闻于空法，　常求其义理，
是故智增长，　佛道从是生。
闻所未闻法，　应求其义理，
不退于菩提，　智慧得增长。
闻所未闻法，　不随恶慢心，
不生于谄曲，　生则非菩提。
闻所未闻法，　应求解其义，
先虽未曾闻，　一心应思念。
是人求法时，　能得闻正法，
常值遇诸佛，　不退失菩提。
得见诸佛已，　则能正问难，
声闻人得闻，　咸以为欢喜。
是人甚希有，　能作如是问，
我等尚无心，　况能闻是事？
声闻称希有，　天神皆欢喜，
诸佛称其名，　此是多闻果。
若有所问时，　佛答其所问，
无量诸大众，　皆得大饶益。
得闻是多闻，　菩萨所问答，
无量众皆得，　无上之法眼.”

佛告富楼那：“以是因缘，当知菩萨闻未闻法，信受不逆，正心思量，不即言非，则能饶益无量众生。富楼那，乃往过去无量无边不可思议阿僧祇劫，尔时有佛，号一切功德光明王如来、应供、正遍知、明行足、善逝、世间解、无上士、调御丈夫、天人师、佛世尊。富楼那，是一切功德光明王佛，寿八十亿岁。其佛一会声闻弟子，不受诸法漏尽解脱，恒河沙数此不可计，是诸阿罗汉皆得共解脱；菩萨众数亦复如是。富楼那，其佛灭后，法住六万岁。欲涅槃时，百亿菩萨皆与神力，为护法故，悉遍百亿阎浮提内，一一阎浮提各有一菩萨。富楼那，一切功德光明王佛灭度之后，诸弟子众渐皆懈怠，不复诵持如是深经，诸法空经、净戒头陀经渐皆灭尽，以其不能读诵说故。其法广大有八百四万法藏，一一法藏有六十八百万亿那由他修多罗，一一修多罗中有三万六千忧陀那，一一忧陀那中有七百六万亿偈。富楼那，最后末世法欲灭时，于此尔所佛法藏中，余但有一修多罗忧陀那。时有比丘法师名那罗延，于此阎浮提中，佛与神力，为护法故。是那罗延法师，多闻广博，善能说法，严饰文辞，义理明了，每常乐说所未闻法。当说法时，多有人众违逆毁破。那罗延法师便作此念：‘是诸人众，所未闻法闻不能信，不乐听受。若听不解，心不随顺，闻已违逆，破坏出过，而作是言：“此非佛语，非大师教。所以者何？我等未曾从师和尚闻如是经。又诸长老比丘，亦复不言从师和尚展转所闻.”今诸比丘，唯有一余修多罗忧陀那，我今何不独处闲静？’
“富楼那，那罗延法师作是念已，独入深山。尔时，阎浮提中从劫初来，有六万八千大城。城长十二由旬，广七由旬，庄校严饰，街巷相当，人民充满，丰乐安隐。其后续造八十四亿小城，有广七由旬或六五四三二由旬；其最小者，广一由旬。富楼那，尔时阎浮提中有一大城名为安乐，中有长者名为阇匿，有一子名摩诃耐摩陀。是长者子在空闲处，有一天来，为说偈言：

“‘汝当勤求法，　求已正思惟，
功德王如来，　已记汝作佛。’

“富楼那，天说偈已，忽然不现。时长者子，即诣父所，头面礼足，作如是言：‘我欲出家，于一切功德光明王佛法中，修习梵行。’尔时，阇匿长者，以偈答曰：

“‘我家多财宝，　金银无有量，
阎浮提所无，　我家悉具有。
我所求财宝，　为子爱欲乐，
云何行出家，　为世所轻贱？’

“尔时，长者子偈答父言：

“‘我乐常求法，　求已正思惟，
不乐受富乐，　当为世作佛。
不须家业宝，　我欲求少欲，
所出之法财，　今当行出家。
诸佛出世难，　佛说法亦难，
我今值佛法，　云何当舍离？’

“富楼那，时长者子，头面礼父足，绕已而出，说此偈言：

“‘设有一亿父，　及有百亿母，
犹尚不能遮，　今我出家心。
我舍身寿命，　父母亲族财，
唯不舍佛法，　当行出家求。’

“富楼那，时长者子说此偈已，出家为道，即诣那罗延法师，求欲听法。时那罗延法师，即为演说所未闻经。时摩诃耐摩陀比丘，闻所未闻经已，问那罗延法师言：‘我于此经先所未闻。如是诸经，谁读？谁诵？谁受持者？从何处闻？’那罗延言：‘我以宿命善根因缘故，亦以一切功德光明王佛威神力故，如是深经自然在心。’
“富楼那，是摩陀比丘闻说此已，加心思念智力即生，以大智慧方便力故，难问那罗延法师，那罗延随义答已，而作是言：‘一切功德光明王佛时，有一比丘问佛是事，如汝今问，佛如是答，时是比丘闻已欢喜。’富楼那，是摩诃耐摩陀比丘，复问那罗延法师，那罗延言：‘一切功德光明王佛时，有一比丘问如是事，如汝今问，佛如是答，时是比丘闻已欢喜。’摩诃耐摩陀比丘，复问那罗延法师，那罗延言：‘一切功德光明王佛时，有一比丘问如是事，如汝今问，佛如是答，时是比丘闻已欢喜。’富楼那，时摩陀比丘，语那罗延法师言：‘正士，昔日从佛，闻如是几问答事？’那罗延言：‘置此勿问！是事难信，余人身未证增上法，亦复难信。’第二、第三亦如是问，摩诃耐摩陀问言：‘正士，昔日从佛，闻是几问答事？’那罗延言：‘置此勿问！不得已者，今当为汝譬喻解说，诸有智者譬喻得解。比丘，我于一切功德光明王佛所，得闻众生之性多于地种。比丘，假使一切三千大千世界众生，若有色若无色、若有想若无想、若非有想非无想皆尽其数，令得人身有智慧力，一一众生于弹指顷，能起恒河沙等问，然其所问各各不同。比丘，如是展转，乃至十方无余世界一切众生，若一劫若过一劫，起此诸问。复有一人，能弹指顷，起尔所人一切诸问，差别各异。如是一人，复尽一切无余众生，若一劫若减一劫，起种种问。于汝意云何？是所起问，宁为多不？’答言：‘甚多！非是譬喻所能得及。’那罗延语摩陀比丘言：‘我今明了告汝，勿生疑悔。如彼一切无余众生，若于一劫若减一劫，所起疑问我从佛闻，一法门中所答多彼。如是二门、三四五门，十二十三四五十乃至百千万亿门。比丘，我当略说一切所有算数名字，无量无尽，不可思议，过是诸数我尽诵持。比丘，此诸答者，悉皆总在一法门中，我悉知之，所谓一切功德光明王如来，说是道句、门句、印句、本事句、金刚句、重句、不可动句、难得底句。比丘，于一门中摄一切法，谓无作门。一切诸法一切诸句，是门为本，皆入是门，一切修多罗、忧陀那皆入门句，分别一字能入多字。比丘，如是能入七万八千诸陀罗尼，是中有九万二千诸根差别。是众生行门中，有八万亿形色，于诸道差别，是诸形色我知其名。一一色中我知百名，如是二百名字、三百名字，乃至知千名字，皆在阎浮提中。又复过是十方佛国，其中所有各各缘、各各名字我皆得知。举要言之，佛所有力，于诸法中各各差别，问答差别，我皆知之，皆是一切功德光明王如来威神之力。’
“富楼那，时摩陀比丘，语那罗延法师言：‘惟愿正士，还诣聚落城邑，随转一切功德光明王如来法轮。愿受我请，我当卫护为受法者。’那罗延言：‘且置勿说！今世比丘悉皆懈怠，集善法中无有深欲。’摩陀复言：‘我从今日，当于善法深生欲心，为求是法不敢懈怠。’富楼那，摩陀比丘即请那罗延，还入聚落令说正法，当随卫护咨听未闻。富楼那，尔时摩陀比丘，多为人众供养恭敬，时人皆谓持戒、智慧、多闻最上功德无量。时摩陀比丘，入城邑聚落，称赞那罗延法师，为令众生入于正法，又使佛法普得流布。富楼那，时摩陀比丘，多导人众使供养法，恭敬守护那罗延法师，为听法故。富楼那，其后那罗延法师，为摩陀比丘所守护已，后入城邑聚落，种种广说一切功德光明王如来阿僧祇劫所修菩提，令普流布。如是，富楼那，摩陀比丘于百岁中，常随那罗延法师；所问诸法，常是新异，未曾重说。富楼那，那罗延法师，得是摩陀比丘所护助故，使无量众生住圣法中，无量众生住佛菩提。
“富楼那，汝谓尔时那罗延法师，守护法者，善说法者，岂异人乎？即弥勒菩萨是。富楼那，摩陀比丘，守护法师佐助劝请，以是福德力，命终之后，即生下方第十世界上众佛所，于彼佛前，问断一切众生疑经。佛时称赞百千善哉，即为演说断一切众生疑经。说是经时，无量众生，初发阿耨多罗三藐三菩提心，即入必定。富楼那，摩陀比丘命终之后，复值须弥山佛，于彼佛前，问摄出一切法经。时佛称赞百千善哉，即为广说摄出一切法门经。说是经时，无量众生，必定得阿耨多罗三藐三菩提。命终之后，复值山王佛，于彼佛前，问诸法门经。时佛称赞百千善哉，即为广说一切法门经。说是经时，无量众生，必定阿耨多罗三藐三菩提。命终之后，复值梵音声佛，于彼佛前，问请摄一切法经。佛时称赞百千善哉，即为广说摄一切法经。说是经时，无量众生，必定阿耨多罗三藐三菩提。富楼那，摩陀比丘如是展转，所值诸佛，值已问经，所度众生，令住阿耨多罗三藐三菩提；我若以劫若以过劫，说诸佛名，众生所住阿耨多罗三藐三菩提者，不可得尽。富楼那，是摩陀比丘，凡所护持诸佛正法恒沙可数。是诸佛者，若现在世，若已灭度，不可称计。是故，富楼那，当知菩萨摩诃萨，闻未闻法，思惟义理，得如是等大功德利。
“富楼那，汝谓尔时摩诃耐摩陀比丘，于那罗延法师所，闻未闻法，随其义趣者，岂异人乎？即桥越兜菩萨是。时摩诃耐摩陀比丘，守护正法，闻所未闻，随其义趣，不著言辞，以是因缘值无量佛，值已闻诸深妙经。以是往昔善根因缘，今于我所，亦问摄一切法大海法门经。我为说时，无量众生得大饶益.”
尔时，世尊欲重明此事，而说偈言：

“菩萨闻未闻，　应思其义理，
不应作是言，　我昔未曾闻。
闻所未闻法，　正念思其义，
是故慧增长，　如海受众流。
多闻转增上，　智慧亦复尔，
能问诸佛事，　广利诸众生。
集多闻如海，　智慧不可尽，
善能知章句，　差别中第一。
是故应当闻，　所未曾闻法，
求所未闻法，　得如是果报.”

“复次，富楼那，菩萨摩诃萨，于求多闻深生欲心，于空闲处深生乐心，一心勤求阿耨多罗三藐三菩提，求已为断嗔恚，修集慈观；为断贪欲，修不净观；为断愚痴，修因缘观。富楼那，何等是菩萨精进？菩萨云何修集精进？富楼那，若有菩萨，若于一劫若减一劫，若行若坐常发精进。富楼那，如是不名真实精进。有菩萨若于一劫若减一劫，修行净戒，苦行难行具足头陀，随所缘事深生欲心，而离诸法实相，如是不名真实精进.”
富楼那白佛言：“世尊，何者是菩萨真实精进，诸佛所赞，世俗智者所不讥嫌?”
佛告富楼那：“菩萨于所未闻，应深空法，无有微相，合第一义，如是深经不违不逆，明了其义，勤发精进，心不退没，听受读诵，为人解说，是名菩萨真实精进。谓闻深经，通达其义不违不逆，如是精进诸佛所赞，世间智者所不能诃。是故，富楼那，菩萨应发如是庄严：‘世间众生不能得底，我于此中当尽其底。世间众生所可没处，我于此中不应沉没。世间众生所可畏处，我于此中不应怖畏。所以者何？我发庄严不与世合，为离世法故而发庄严；不以行世法故而发庄严，为不行世法故而发庄严；不为随世法故而发庄严，为转世法故而发庄严。’富楼那，是名菩萨摩诃萨真实精进。菩萨成就此第二法，则于阿耨多罗三藐三菩提不退转.”
尔时，世尊欲明了此义，而说偈言：

“菩萨求深法，　常勤发精进，
思量其义理，　不随于音声。
菩萨不随言，　知皆是虚诳，
知诸法空故，　但求于善语。
若于千万亿，　无量诸劫数，
昼夜常行坐，　加心行苦行，
于所未闻经，　不信非精进；
能得深义底，　不名为懈怠。
如是精进者，　诸佛所称叹，
世间不得底，　菩萨得其底。
世间所畏没，　菩萨不畏没，
勤心常欲求，　空寂真妙法。
空法中无畏，　亦无有退没，
住我相法相，　故生怖畏没。
散坏一切法，　名为菩提道，
勤心发精进，　疾成多闻海.”

“复次，富楼那，菩萨善知五阴，善知十二入，善知十八界，善知十二因缘；善知五阴、十二入、十八界、十二因缘故，则能成就无依止智；得无依止智故，则于一切法不念不分别；以不念不分别为众生说法，破一切见令拔身见。菩萨成就此第三法，则于阿耨多罗三藐三菩提不退转.”
尔时，世尊以偈颂曰：

“菩萨知五阴，　十二入皆空，
分别十八界，　通达十二缘。
不随于五阴，　知身是虚诳，
于诸内外入，　悉知其性空。
如是知诸法，　知已为人说，
是故此菩萨，　智慧转高大。

“复次，富楼那，菩萨摩诃萨，如所结戒，如所说戒，善能随学无所缺犯。何等是菩萨学戒？学一切法是菩萨学戒。何以故？富楼那，菩萨学一切法得一切法智，以是法智得无分别慧，以是无分别慧能知一切事。云何知一切事？菩萨悉知一切内事、一切外事、一切内外事。富楼那，何故名内？内名凡所有受可贪著处，谓是内身从十二因缘生，是中但有世俗假名，所谓此眼、此耳、此鼻、此舌、此身、此意。富楼那，是名为内。是法凡夫所贪著故，名之为内，作是言：‘我当得如是眼，不作如是眼；得如是耳、鼻、舌、身、意，不作如是耳、鼻、舌、身、意。’是中但以所起业缘，有果报生，是故名内。其中差别凡夫贪著，谓是眼是耳身鼻舌意，皆名为内。复次，富楼那，内名为二。此事虚诳，诸凡夫人贪著受取而生诤讼。富楼那，如来于此从本已来，如实知之而不贪著。云何如来如实知之而不贪著？如来于此法中不作归。谁不作归？谓是爱结。此眼不作归，离眼不作归；耳、鼻、舌、身、意不作归，离意不作归。何以故？富楼那，如来于法不得内、不得外。是故如来于此法中不作归，如来是实语者，作是言：‘比丘，眼非汝等，亦非他人。何以故？本体不可得故。何法是眼？是眼属谁？何法是耳、鼻、舌、身、意？是意属谁？何以故？本体不可得故。’富楼那，眼者今当推检；耳、鼻、舌、身、意，今当推检，于法无所贪受。何以故？若有受法则生苦恼，苦恼生故则无有乐。是故，富楼那，于法有受皆受苦恼，若受苦恼则不离苦。富楼那，是名推检眼，推检耳、鼻、舌、身、意，无有入处。何以故？富楼那，若有入处则有出处。是故如来于经中说：‘眼是空，无我无我所，本性自尔；耳、鼻、舌、身、意是空，无我无我所，本性自尔。是性无性，如是无性无作无坏。’富楼那，如是法性，若诸佛生，若佛不生，是性常住。如来于诸法生知是不生，是故如来是实语者，作是言：‘若有佛生，若佛不生，是性常住。’富楼那，云何名无生？云何名无生智？富楼那，诸法平等名为无生，道名无生智，苦尽名无生，道名无生智。是名如来说有二谛，谓世谛、第一义谛。富楼那，如来所说苦相，即是说无相。云何名苦相？谓是无为相，无为即是无相，智者知无为是无相。富楼那，智者云何知无为是无相？谓知无为法空，知是寂灭，知是归处，知第一利，知无热恼智者如是知无为，于是智中亦不生相。富楼那，智者离诸相得第一义利，无作无坏。富楼那，若人有作即是坏，若无作则无坏，无坏相是空，无坏相是无相，无坏相是无愿。富楼那，空法无有人作，无有人坏；无相、无愿无有人作，无有人坏。富楼那，是名诸佛阿耨多罗三藐三菩提不坏相。何等是诸佛阿耨多罗三藐三菩提？谓诸如来所不得.”
富楼那白佛言：“世尊，何等法是诸如来所不得?”
佛言：“富楼那，一切法是诸如来所不得.”
“世尊，以是故，一切法是诸佛菩提耶?”
佛言：“如是，富楼那，一切法是诸佛菩提。而是菩提不名一切法，言一切法是诸佛菩提者，但是世俗假名言而说，不精进者难解难知。所以者何？不精进者，不能修习诸法平等，若不平等则与佛诤。富楼那，何人不能修行平等？富楼那，一切世间行不平等。诸佛菩提是中，无等亦无不等。富楼那，我以是道得阿耨多罗三藐三菩提。以是因缘，我经中说：一切诸法于正位中皆入必定，是名必定入菩提门。是故，富楼那，一切法皆是菩提.”
尔时，富楼那白佛言：“希有世尊！是诸佛阿耨多罗三藐三菩提，亦定亦不定，亦入文字亦不入文字，亦入语言亦不入语言。何以故？世尊，我今从佛闻说是经，于诸法中普得决定光明。世尊，我今如是于诸法中得决定光明，于一事中知一切事，知一切事中知一事.”
尔时，佛赞富楼那言：“善哉！善哉！富楼那，汝能如是疾入诸佛一切法利，当知汝已曾于过去世，供养诸佛，种诸善根，亲近咨问。富楼那，我念过去，于此土地虚空分中，汝已曾于六万八千诸佛所，得闻是经。以是善根功德因缘，汝于诸法普得决定光明.”
“世尊，若我已于若千佛所得闻是经，我何故乃不以一念发阿耨多罗三藐三菩提?”
佛告富楼那：“我念过去世，汝曾一劫发阿耨多罗三藐三菩提心，不杂余心而还退失。以是福德因缘，我今说汝于诸法师为最第一.”
富楼那白佛言：“世尊，我本作何罪障，于一劫中发阿耨多罗三藐三菩提心而还退失?”
佛言：“富楼那，随逐依止恶知识故，又不能广流布法故，汝于阿耨多罗三藐三菩提心而还退失。富楼那，有四法，退失阿耨多罗三藐三菩提成声闻乘。何等四？菩萨亲近恶知识故，能于善根增恶远离，作是言：‘何用如是发菩提心？生死长远，苦恼无量往来五道，值无难难，值诸佛难，净信复难，虽得值佛出家复难。汝今得值无难，勿复还失。汝于诸佛，未受阿耨多罗三藐三菩提记，善根未定，不得涅槃，轮转五道。’是人闻说是已，心则退没，于菩提道懈怠不乐。富楼那，菩萨有是初法，退失菩提成声闻乘。
“复次，富楼那，菩萨不闻应菩萨经，谓菩萨藏经、发菩萨心经、摄菩萨事经、应六波罗蜜经；以不闻故，不如说行，不如说学。是人不知菩萨何法应亲近，何法应远离，何法应受，何法不应受，何法是菩萨法，何法是声闻法。如是不知不分别故，应亲近法而不亲近，不应亲近法而反亲近。是人应亲近法而不亲近，不应亲近法而亲近故，则便退失诸佛菩提，心弱懈厌，废舍本愿。富楼那，菩萨有此二法，退失菩提成声闻乘。
“复次，富楼那，菩萨计得诸法，贪著吾我，行于邪见，堕在边见，没在恶邪，难可拔出；得闻深经，应第一义，无有微相，违逆不信，不能通达，起破法罪。以是因缘，生在难处不得值佛，不得闻法，不值诸佛所教化法，不得善知识。是人不见佛故不闻法，不闻法故，不值诸佛所教导法；不值诸佛所教导法故，不得善知识；不得善知识故，失无难处，生在难处；在难处故，离善知识，遇恶知识；与恶知识共从事故，忘失本念。是人失本念故舍菩萨心，舍菩萨乘而便退转，永失菩提念，但行生死法，不能修习大乘行法。富楼那，菩萨有此第三法，退失菩提成声闻乘。
“复次，富楼那，菩萨得闻如是等经，不能深心教化他人，其心退没，但乐独行，悭吝惜法，心不欲说，不能以法广摄人众。以是不善根因缘故失智慧念，失智慧念已，不共他人读诵经法，不能以法与他共同。是人转身，失菩萨心，忘菩萨念。富楼那，菩萨有此第四法，退失菩提成声闻乘.”
尔时，世尊欲明了此事，而说偈言：

“亲近恶知识，　懈怠于菩提，
以是因缘故，　失上菩提心。
深生恶我见，　堕在边邪见，
而起破法罪，　生在于难处。
生于难处已，　则断菩提心，
忘失本忆念，　是故失菩提。
是人不得闻，　生菩提心法，
是心若增长，　能成于菩提。
得广大妙法，　悭吝不欲说，
以是因缘故，　退失于菩提。
求大乘菩萨，　应知是四法，
若知此四法，　菩提得以生。
是故应远离，　如此四恶法，
勤修行空法，　得近善知识。
得如是经已，　不应悭吝惜，
勤心为人说，　从是生菩提.”

佛告富楼那：“菩萨成就四法，随回向菩提心不退失，随回向诸善根亦不退失。何等四？菩萨持戒清净忆念，成就有念安慧，勤心精进而不懈退，成就多闻生慧。富楼那，菩萨有此四法，随回向菩提心不退失，随回向诸善根亦不退失.”
尔时，世尊欲明了此义，而说偈言：

“菩萨具持戒，　所忆念深远，
勤心当精进，　多闻庄严慧。
菩萨常亲近，　如是之四法，
随心所起事，　皆能得成就。
是故应常持，　净戒勤精进，
不断忆念法，　常勤求多闻。
持戒净生处，　忆念能净智，
精进净佛法，　多闻生大慧。
是故诸菩萨，　当学是上法，
学是上法已，　当转无上轮。

“复次，富楼那，菩萨有四法，则能利益菩提：持戒则是利菩提法，忍辱则是利菩提法，精进则是利菩提法，多闻则是利菩提法。富楼那，是名四法利益菩提.”
尔时，世尊欲明了此义，而说偈言：

“菩萨净持戒，　利益于菩提，
精进及忍辱，　多闻亦如是。
清净持戒者，　所愿皆得成，
戒净多利益，　菩提不为难。
菩萨行忍辱，　身相智慧成，
是故当行忍，　求佛相智慧。
精进亦复能，　多利益菩提，
常行精进者，　菩提则不难。
多闻亦能利，　闻已得近法，
远离于非法，　菩提则不难。
四法是种子，　从是生菩提，
是故诸菩萨，　应近是利法。

“复次，富楼那，菩萨摩诃萨成就四法，则得身色具足、财物具足、眷属具足，终常不生诸恶难处，常值诸佛诸佛所赞。何等四？菩萨行慈，不嗔不恼一切众生。富楼那，何谓菩萨行慈，不嗔不恼一切众生？菩萨行慈，于诸众生起我救慈，见诸众生身苦心苦，当作是念：‘我当勤行精进，度是众生于生死苦。是诸众生，我应与乐，我应拔济离生死苦。’于诸众生应发是心，发是心已勤行精进，修习六波罗蜜布施、持戒、忍辱、精进、禅定、智慧。
“富楼那，菩萨因般若波罗蜜，得具足六波罗蜜。何等为菩萨般若波罗蜜？菩萨云何因般若波罗蜜勤发精进？富楼那，菩萨作是思量：‘何法名我？何法名我所？’如是思量时，不见法是我，不见法是我所，作是念。作是念已，于此法中无我法、无我所法，菩萨离我我所故知身空，身空故众生空。何以故？诸法中我我所尚空，何况众生！菩萨如是离我我所故知众生空，众生空故知色阴空，色阴空故受想行识阴空。菩萨如是离我我所故知身空，身空故知众生空，众生空故知诸阴空，诸阴空故知种亦空，谓地水火风虚空识种地种地种相空，水火风虚空识种识种相空。是种无作者，无使作者；若无作者，是法即空。富楼那，菩萨于此离我我所故知身空，身空故知众生空，众生空故知诸阴空，知诸阴空故知诸种空，诸种空故知诸入空，诸入空故诸入相空。诸入无作者，无使作者；若法无作者，无使作者，是法即空。富楼那，菩萨以是观一切法空，观一切法空时，不见诸法本体可生嗔处。富楼那，是名菩萨摩诃萨大慈、知身空慈、众生空慈、阴入种空慈。菩萨若能行如是慈，是名行一切法空慈。富楼那，是名菩萨行于大慈。如是菩萨离我我所，心深生欲心于阿耨多罗三藐三菩提，生大悲心于诸众生。若有众生，不知如是诸法实相，为令知故发大庄严，是名菩萨行于大悲，我救故名慈，我作故名悲。菩萨成就如是大慈，能为众生作救、作归、作舍、作洲，能作究竟。是故菩萨应如是修行大慈，不贪著众生，亦不生嗔恨，是名菩萨众生空慈无有嗔恚。富楼那，若菩萨因慈因离因空，能入一切诸法不生不灭，是名菩萨常行大慈。菩萨如是通达诸法，诸魔、魔民及魔所使皆不能坏。菩萨成就是初法者，能断一切功德中缚，断功德缚故得平等波罗蜜.”
尔时，世尊欲明了此事。而说偈言：

“菩萨常如是，　修慈而观空，
知阴入界离，　是中无有我。
我我所二法，　决定不可得，
为不得诸法，　而修行慈心。
不依止诸法，　亦非不依止，
是名诸佛道，　诸不依止法。
能得无上忍，　忍诸法实相，
诸法无生灭，　能善通其理。
诸有大智者，　亲近于是法，
常得妙身色，　亦得乐说辩。
常得值诸佛，　知诸法义利，
是故此菩萨，　得无为上道。

“复次，富楼那，菩萨摩诃萨，精勤供养诸佛塔寺，敬心以好华香、缨珞、涂香、末香、幡盖、妓乐种种供具而以供养。菩萨成就此第二法，能得具足一切功德.”
尔时，世尊欲明了此义，而说偈言：

“菩萨以上妙，　供养上智塔，
华香及幡盖，　以求上智慧。
以此功德缘，　受身常端正，
饶财多宝珍，　眷属具成就。
必定于菩提，　常安住于法，
在在所生处，　功德转高增。
诸王所恭敬，　天龙神常念，
一切诸众生，　亦皆共恭敬。
若人供养佛，　现在若灭后，
所生得供养，　常在无难处。

“复次，富楼那，菩萨摩诃萨，常当勤心供养于法。云何名为法？云何名供养法？名四念处、四正勤、四如意足、四禅、五根、五力、七觉意、八圣道、止观明解脱、三解脱门、尽智、无生智，是名为法。云何供养？于是法中如所说行随顺不逆，生欲精进具足修习，是名供养法。复次，富楼那，供养法法名，如是等经信解思惟，分别随顺心不违逆，是名供养法。菩萨成就此第三法，能得具足一切功德.”
尔时，世尊欲明了此义，而说偈言：

“常勤供养法，　如所说中住，
闻深空妙法，　其心不违逆。
故身常端正，　亦得乐说辩，
如我所赞法，　以此转高增。

“复次，富楼那，菩萨摩诃萨，勤心供养如来圣众，若华、若香，若以璎珞、若以末香、若以涂香，若以幡盖、衣服、饮食、卧具、医药资生之物，若起僧坊，若立园林，若经行处，若以浴池，若以井泉，若以人使如是等余供养具，种种供养如是圣众。菩萨成就此第四法，能得具足一切功德.”
尔时，世尊欲明了此义，而说偈言：

“无上供养具，　供养如来众，
以此功德缘，　所生多财宝。
身色常端正，　亦得乐说辩，
具足诸功德，　智慧转高增。
供养正直心，　无我我所者，
以此智因缘，　生处得供养。
诸佛所称赞，　四法常亲近，
所生常尊贵，　功德转高增.”
