
尔时，佛告净饭王言：“大王，如上所说之法，系心精勤，当自观察修行，勿随于他。此法乃是过去、未来、现在诸佛菩提，能超一切世间自在，能除一切渴爱，降伏我慢，灭除罪过，一切诸法而得平等。彼非凡夫地，一切声闻所不能到，一切辟支佛非其境界，一切菩萨之所修行，一切诸佛之所证得。大王，于此法中应当安意，应作是念：‘我当云何于天人中得为眼目，得为灯明，得为大炬，得为船筏善知水路，得为导师，得为商主，得为导首？我当云何得自度已复能度他，自既解脱令他解脱，自得安隐令他安隐，自证涅槃令他涅槃？’大王当知，不应观过去世际所经豪富自在。大王，诸根如幻无满足时，亦无能满者；境界如梦，于色声香味触无有厌足。
“大王，过去之世有转轮王，名无边称大王。彼无边称王，具足无量众宝辇舆、军众象马，无碍轮宝七宝具足，所有军乘无能坏者；于先佛所植诸善根，意力成就随念即办。大王，彼无量称王，有所忆念无不随意。何以故？具足成就善根力故。大王，尔时无量称王作如是念：‘我今自试福德之力。’时无量称王即作是念：‘以我威力，令此四天下所有树木，常有华果用之无尽。’大王，彼无量称王作是念已，于四天下所有树林，华果繁茂用无穷尽。大王，无量称王复作是念：‘令四天下所有人民，诸所欲愿随意无违。’大王，彼无量称王作是念已，四天下中一切人民，一切所愿悉得充满。大王，无量称王复作是念：‘我当更试善根之力。若我有福，令四天下降注香水。’作是念已，于四天下寻降香雨。大王，尔时无量称王复作是念：‘我今当更自试福力。’大王，时无量称王即作是念：‘若我福力，令四天下普雨妙华。’作是念时，于四天下寻雨妙华。大王，尔时无量称王复作是念：‘我今当更自试福力。若我有福，令四天下普雨妙衣。’作是念已，于四天下，寻雨天上劫贝树衣。大王，彼无量称王复作是念：‘我今自试福力。若我有福，令四天下普雨银雨。’作是念已，于四天下寻降银雨。大王，彼无量称王复作是念：‘我今当更自试福力。’复作是念：‘若我有福，令四天下普雨金雨。’作是念已，于四天下寻雨金雨。何以故？无量称王所愿从意，皆由过去于一切众生修共业善。
“大王，尔时此阎浮提地，纵广正等一万八千由旬；当尔之时，此阎浮提有六十千万诸大城郭。大王，尔时于此阎浮提中，置立隍城名宝庄严。其城纵广十二由旬，四面平正妙巧所成，街巷庄严界分分明。于其城外有多罗树七重行列，其多罗树四宝合成，所谓金、银、琉璃、玻瓈，庄饰端严甚可爱乐。其金树者，根茎枝条悉皆是金，其叶华果悉是白银。其银树者，根茎枝条悉皆是银，其叶华果皆是黄金。毗琉璃树，根茎枝条悉是琉璃，其叶华果皆是玻瓈。其玻瓈树，根茎枝条悉是玻瓈，其叶华果皆毗琉璃。大王，尔时彼宝庄严城周匝七重悬宝铃网，种种庄严微妙第一，复以种种众宝罗网弥覆其上。于其城外有七重宝堑，彼一一堑深半由旬，广一由旬。其七重堑底岸平正，八功德水清净盈满，众鸟易饮。复有诸华，所谓优钵罗华、拘物头华、波头摩华、分陀利华，弥满其中，底布金沙。其堑四边周匝阶道四宝庄严，所谓金、银、琉璃、玻瓈，种种微妙甚可爱乐。彼诸阶道四宝合成，黄金为阶，白银为蹬，白银为阶，黄金为蹬，琉璃、玻瓈间错上下，交互庄饰周匝栏楯，七宝所成端严无比。一一阶道有七重宝门，种种庄严微妙最上。一一阶道于其两边金芭蕉树，其堑四边周匝阶道，于其两头一一皆有七宝妙座。彼诸所有种种庄严，皆悉是彼无量称王福德所致。其宝庄严城外周匝而有八万园林，无量称王作此园林不起爱著我所之心，悉施众生共同受乐。是一一园有八大池，一一大池纵广半由旬。于其池中有种种华，优钵罗华、波头摩华、拘物头华、分陀利华，如是众华弥覆其上。一一池边有八阶道，一一阶道四宝所成端严殊妙。其阶道头建七宝幢门，所谓金、银、琉璃及玛瑙等。其阶两边阎浮檀金，为芭蕉树庄饰严丽。八功德水弥满池中，众鸟堪饮。其池四边植诸妙华，所谓阿提目多伽华、薝葡华、阿输伽华、拘罗婆华、波吒棃华、迦腻迦罗华、婆拘罗华、婆利师迦华、末利迦华、苏摩那华、摩楼多华、池㝹师迦华，如是等陆地生华。无量称王为令诸人受适乐故，种植如是种种妙华，是诸人民游戏其中欢娱受乐。大王，彼宝庄严城所有宝铃罗网宝多罗树，微风吹动出和雅音；譬如有人善作五种微妙音乐，其声和雅甚可爱乐。彼无量称王，所有宫城铃网宝树园林乐具，所出妙音甚可爱乐，亦复如是。大王，尔时宝庄严王城中所有人民，以彼妙音娱乐受乐。时彼宝庄严城丰乐安隐，人民充满豪富自在，处处皆有优钵罗华、波头摩华、拘物头华、分陀利华。
“大王，彼无量称王，又于异时复作是念：‘我今当往西瞿陀尼。’作是念已，王及四兵俱升虚空，往瞿陀尼。王既至彼，彼诸小王皆来奉迎，各以国土奉献。大王，时无量称王于彼止住，百千万岁于彼王领。大王，彼无量称王复作是念：‘我今当往东弗婆提。’作是念已，即与四兵俱升虚空，往弗婆提。王既至彼，彼土小王亦皆奉迎，复以国土奉上。大王，无量称王于彼止住，百千万岁于彼王领。大王，彼无量称王，复于异时作是思惟：‘我当往彼北郁单越。’作是念已，即与四兵上升虚空，诣郁单越。王既至彼，彼诸人民欢喜归化。王于彼住多百千岁，王领受乐教已眷属。
“大王，彼无量称王，于彼久时复作是念：‘我曾闻有三十三天住须弥顶，我今宜往忉利天上。’作是念已即乘龙象，复与四兵飞升虚空，上须弥山。大王，尔时无量称王，即问御臣：‘汝见须弥及以大海并四天下，其事云何？’御臣答王：‘我见须弥及大海水、四天下等，悉皆旋转。犹如陶师以杖转轮；我见须弥及四天下，悉皆旋转亦复如是。’王告御臣：‘此龙象王大行未止。’大王，尔时无量称王，复更前进，问御臣言：‘汝见须弥大海及四天下，复更云何？’御臣答言：‘我见须弥及大海水、四天下等悉皆振动。’王答臣言：‘今将欲到须弥山顶，此龙象王小行犹未止。’大王，彼无量称王，复更前行，问御臣言：‘汝见须弥及大海水并四天下相复云何？’御臣答王：‘我见须弥及大海水、四天下等不动不转。’王告臣言：‘此龙象王，今已到彼须弥山顶。’大王，尔时无量称王及与四兵，寻即到彼须弥山顶。大王，尔时帝释遥见无量称王，欢喜来迎而作是言：‘善来！大王。’即分半座命王令坐，王即就坐。在彼天上经无量岁，与彼天主分半而治。大王，尔时无量称王，复于久时作如是念：‘我今宁可退彼天主，即住其中独为天王。’作是念已，无量称王及以四兵，从彼三十三天即便退落，还阎浮提宝庄严城，堕七宝园中。
“尔时，宝庄严城中人民，出于城外至宝箧园中，见无量称王及诸四兵，从天而堕在彼园中。众人见已速疾入城，告城中人，作如是言：‘今有天子并及四兵，从天而来在宝箧园中。’尔时，宝庄严城中，复有一王名曰作爱，秉执国事。彼作爱王，闻有天子并及四兵，从天而堕在宝箧园，闻已速疾严敕四兵驾御善乘，与诸城人从宝庄严城出诣宝箧园。王及城人见无量称王，怪未曾有。尔时，作爱王寻敕速办种种香华、末香、涂香，疾至无量称王所，偏袒右肩，右膝著地，合掌长跪，向无量称王而作是言：‘汝为是谁？’王即答言：‘汝于昔来，颇曾闻本无量称王以不？’时作爱王及诸臣民皆云：‘我昔曾从先旧人闻：本有大王名无量称，王四天下，与其四兵升忉利天。’无量称王即答之言：‘如汝所闻，无量称王即我身是。’尔时，无量称王初从天下，闻彼人间饮食精气，心不爱乐，不能堪忍，身体沉惛。犹如醍醐投热沙中，寻即沉没不得暂停；无量称王于阎浮提饮食诸味不生爱乐，身心沉没亦复如是。尔时，作爱王见无量称王不堪人中香气饮食，身心顿弊不能止住，便作是语：‘无量称王有何善言？我于来世何所传说？’大王，时无量称王告作爱王言：‘汝今当知，无量称王从昔已来，王四天下威德自在，有所须念无不随意，树林华果及随意果，能除一切众生苦恼，随诸众生所须之具皆令如意。我复又能降天香，雨天衣天华，雨银雨金，王四天下豪富自在，升忉利天，帝释分坐共治天事；贪无厌故于天退没，下阎浮提遂便终没。’时无量称王告作爱王言：‘如上众事，汝于未来当如是说：无量称王豪富自在，贪求无厌自取命终。’作是语已即便命终.”
佛言：“大王当知，勿作异观，莫生犹豫疑惑之心。尔时，无量称王，岂异人乎？我身是也。大王，是故当知，诸根如幻，境界如梦。大王，如是应当系心正观，勿信于他.”
尔时，世尊即说偈言：

“常乐法自在，　数数策其心，
贪欲自在中，　智心应远离。
离欲自在已，　住法自在中，
若能降伏心，　则能伏烦恼。
若能降烦恼，　即得离业道，
若离业道已，　即为世间塔。
不为欲秽染，　显示烦恼过，
念饶益众生，　故号为支提。
闻贪欲过已，　便能离贪欲，
一切智净心，　故号为支提。
最胜大丈夫，　念灭众生恶，
解脱彼嗔恚，　故号为支提。
最胜大丈夫，　念灭众生痴，
脱彼愚痴心，　故号为支提。
调御天人师，　念灭众生慢，
净彼众生心，　故号为支提。
