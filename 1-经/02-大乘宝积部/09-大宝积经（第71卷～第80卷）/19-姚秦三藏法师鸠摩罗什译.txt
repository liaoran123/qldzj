 富楼那会第十七之二 具善根品第四
尔时，佛告富楼那：“菩萨摩诃萨发于大乘，常当修习亲近四法，则能具摄一切善法，亦能具足一切善根。何等四？富楼那，善男子、善女人发大乘心，修习亲近行忍辱法；如是修行忍辱法时，如心平等故，则得平等波罗蜜，亦得一切众生平等波罗蜜。是菩萨成就心平等波罗蜜、智平等波罗蜜，若行若立，若坐若卧，若觉若睡，时有人来，若持屎瓶，若持毒瓶，若持沸汤瓶，若诸粪扫，若持火炭，若持屎尿，若持热灰，捶其头上，若捶其身。菩萨于此不应嗔恨，令心散乱而生忿恚，不应自言我有何罪，又不应以恶心视彼，但应一心求自利法，于所修事专心不舍，应当如是调伏其心。‘是人为以何因缘故，持此屎瓶、毒瓶、灰火来加我身？我身不以此物因缘而得痛恼。’菩萨是时应如是观众因缘法，谁与此物？此物异谁？以何物与？是人如是如实思惟不见有法，谁是与者？谁是受者？何者是法？如是正念思惟观时，此彼不可得故，一切诸法皆不可得，皆不可见，是菩萨不得不见一切法故不生嗔恨。
“富楼那，若菩萨如是思惟，犹有嗔恨心起，复应如是正念思惟：‘何触因缘使我身痛？是诸触者为触何处？为在于身，为在于心？若在身者，身如草木瓦石影像，无觉无知，非我非彼。若在心者，心无形色，念念生灭须臾不住，非我非彼。但以虚妄忆想分别，说言是苦、是乐、不苦不乐，我今不应生此虚妄忆想分别。我今应观平等实相，我当修习贤圣所作，不应随逐凡夫所作。何等为是贤圣所作？谓于诸法远离解脱。我为远离故学，不为和合故学。如是虚妄忆想分别，是皆和合。为谁和合？为是贪欲和合，为是嗔恚、愚痴和合。云何名为贪欲、嗔恚、愚痴和合？以身痴故，身见痴故，贪身见故，身受苦时嗔恚他人，是名嗔恚和合。有以身见痴故，贪身见故，不随意故嗔恚他人，是名愚痴和合。若人如是三毒所缚，或起如是罪业因缘，诸佛不救，何况余人？我应善观诸因缘法，观于空法。’菩萨如是随顺，正观诸因缘法，不见有法，谁与谁受，以何物与。尔时，菩萨当作是念：‘一切诸法从众缘生，自性本空，定不可得。我当云何于无所得虚妄法中，得法作业而生嗔恚起行因缘？我今应生无嗔恨心，修行无作无起无生之法，当观空法不随我心。我今应观不作不起无生之法，不应依止起作之法。我应如实思惟诸法，我今不应于此虚妄无所有中，而强作法，虚妄强作谓是嗔恨。所以者何？依止法体则有嗔恨。诸法实相毕竟空中，无法本体可依止者。’菩萨如是思惟诸法，其心寂然嗔恨不起。
“又是菩萨若行若立，若坐若卧，若觉若睡，时有人来，以好美香、末香、涂香，以好名华散其身上；若以上妙香华、璎珞，胆卜华、鬘婆梨师华、鬘众华璎珞，以覆其身；若以上妙细软衣服，谓加尸衣、若拘摄衣、若拘珍婆衣、若憍施耶衣、若刍摩衣、若劫贝衣、若细钦婆罗、若细缯衣，以如是等柔软细衣以覆其身；若以上妙缯盖、幢幡张施其上；若以诸天名华、香妙衣、珍宝、璎珞以覆其身；若以天上甘美饮食而以进上。菩萨于此种种供养，不应生爱令心贪著，不以此缘亲附其人随顺其意往来问讯，不应偏心而起爱著。菩萨于此应以等心，通达一切诸法平等，应作是念：‘我于众生不应嗔恨，不应爱念。所以者何？憎、爱二事俱是烦恼，我今于此不应生爱，应善通了诸法如实。所以者何？诸烦恼中爱缘所合此最为重，如是烦恼深彻骨髓，谓于能生结使法中爱心染著。所以者何？所贪著事若不随意则生嗔恨，人皆自欲贪爱其身，有侵恼者则生嗔恨。是故当知，嗔恚则是染爱果报，贪著则是愚痴果报。我今当离染爱恶心，于诸法中无所贪著。我等不为贪欲故学，不为嗔恚故学，不为愚痴故学。我当广学诸法真实，于诸法相如实观之，随所说中当如实行，但应依止业报因缘。于诸供养苦恼事中，当知皆是宿业行缘，是故于诸随顺法中不生喜爱，违逆法中不生嗔恨，但应清净其心无所忿恚，不令随爱、随嗔、随痴恶法得生于心。’
“富楼那，菩萨成就此初法者，能得具足一切功德.”
尔时，世尊欲明了此义，而说偈言：

“我常赞智慧，　亦赞持戒者，
称扬行忍辱，　亦常赞多闻。
我赞行善法，　慈心爱语者，
为饶益众生，　随宜赞众德。
我常诃五欲，　嗔恨愚痴人，
嫉妒慢谄曲，　浊乱娆众生。
懈怠懒惰心，　儱戾难与语，
背恩无反复，　小事发大恚。
贪求于利养，　我当得利养，
不欲令人得，　是等我不赞。
小智于利养，　自欲嫉彼得，
于他家生苦，　是等我不赞。
为求得利养，　转易威仪行，
此命非清净，　离我法甚远。
不修行道者，　有此诸过咎，
是等恶道缘，　无一事可赞。
不断恶我见，　贪爱心则多，
贪爱心多故，　勤求于利养。
菩萨作是念，　行忍益众生，
摧伏刚强心，　疾得成佛道。
我当行慈心，　忍辱愍众生，
而知诸法空，　从缘无所属。
何缘有诸法？是法兴于心，
妄想生嗔恚，　不念则皆空。
妄想生三界，　相续身不绝，
不分别妄想，　则无如是过。
常思量诸法，　知皆从缘生，
常观诸法空，　而能度一切。
离戒苦众生，　憍慢所伤害，
为说灭苦法，　多有所饶益。
若人从东来，　南西北四维，
执持屎毒瓶，　以捶其头上。
我不生嗔心，　谁与谁受者？
何法名为我？观以勤精进。
不恶色视彼，　何罪而见加，
但发坚强思，　慈心覆于彼。
知是宿业缘，　今受此果报，
偿已更不作，　安住佛道中。
余人无有此，　轻毁苦恼事，
此必是业缘，　虽久而不失。
众生在世间，　常起善恶业，
我今受此苦，　当知是业缘。
若还以恶报，　后复受苦果，
宁可以恶事，　而加于彼人？
当求无上法，　求已为人说，
度脱众生类，　一切诸苦恼。
若人以香华，　璎珞供养我，
不应生爱心，　当习平等观。
憎爱则非道，　常应行舍心，
当正观诸法，　谁与谁受者？
空与空受耶？内空外亦空，
空无与无受，　一切皆无我。
空无有贪离，　空无有烦恼，
亦无有清净，　离垢净是空。
空中无分别，　空中无诸性，
空常空无相，　是比清净道。
若使有人来，　段段解我身，
于中不生恚，　知从业缘有。
众生起善恶，　随业自受果，
我必先世恶，　今受此苦报。
今受此恶报，　观身如影像，
水沫幻化焰，　无空毕竟空。
若人支解身，　有人将养我，
当念报恩者，　不以为欢喜。
利养不以喜，　恶骂不嗔恨，
二皆是障碍，　非佛正真道。
当离诸一切，　贪爱嗔恚心，
常当修空寂，　悉断诸障碍。
忍辱十力本，　诸佛神通原，
无碍智大悲，　皆以忍为本。
四谛念正勤，　根力觉道分，
皆以忍为本，　何智不修忍？
我于波罗奈，　转无上法轮，
亦以忍为本，　诸佛常赞忍。
汝等亦应修，　空忍无生灭，
诸法相常尔，　乃得佛功德。

“复次，富楼那，菩萨摩诃萨能离五欲，常乐出家，心顺出家，趣向出家，不贪五欲；得出家已，离诸愦闹，远处山林，不失善法。菩萨成就此第二法，则能具足一切功德.”
尔时，世尊以偈颂曰：

“心常乐出家，　而能常出家，
常乐在山林，　增益功德处。
亲近在空闲，　即离五欲著，
此中无众闹，　失诸善法缘。
无有诸语言，　往来问讯事，
空闲寂然快，　诸佛所称赞。
是故诸菩萨，　所应常亲近，
勿贪乐聚落，　近生利养心。
若得利养喜，　失则生忧恼，
此人供养佛，　不名为供养。
欲除如是过，　当离诸利养，
远离在空闲，　修习于空法。

“复次，富楼那，菩萨常学求法，求已读诵，谓求净戒头陀细法，不求多欲无厌足法；求灭贪欲，不益贪欲；求破嗔恚，不增嗔恚；求断愚痴，不益愚痴；求破憍慢，不求起慢；求破我慢，不求长慢；求断我我所法，不求增我我所法；求无我法，不求依止我、人、众生、寿命法；常求能得大智慧法，不求退失大智慧法；常求为得无等慧法，不为求得小慧法；求得具足一切诸法，不求不具足诸功德法。求如是法，求已读诵，思惟正观，如所说行，为人演说，不求世利，乃至不求称赞善哉，教多众生令住是法。富楼那，菩萨成就此第三法，能得具足一切功德.”
尔时，世尊以偈颂曰：

“菩萨乐出家，　持戒行头陀，
以是增智慧，　智雨益终流。
得是深净法，　正念思其义，
于如所说中，　能如所闻行。
常以清净心，　为人广解说，
饶益诸众生，　心无所希望。
得诸功德味，　自住是法中，
亦令余人住，　是故增佛法。
若于无量劫，　所集诸功德，
令皆现在前，　摄入菩萨道。
故应求深法，　佛所称赞者，
常为众生说，　功德从是生。

“富楼那，菩萨摩诃萨安住持戒头陀法中，能具一切善根福德。富楼那，过去久远无量无边不可思议阿僧祇劫，尔时有佛，号弥楼揵驮如来、应供、正遍知、明行足、善逝、世间解、无上士、调御丈夫、天人师、佛世尊，佛寿六十岁。一会说法，八十亿比丘得阿罗汉道。富楼那，弥楼揵驮佛灭后，法住五百岁。般涅槃后七日之中，诸大弟子皆亦随佛入于涅槃。富楼那，是佛出于五浊恶世，如我今也。诸大弟子灭度之后，多有众生皆作是念：‘沙门法中安隐快乐，我等何不各共出家？’作是念已，咸剃须发，法服出家。出家之后惟行三事：一常周旋往来白衣舍，二惟贪著利养自活，三长肌肥无有福慧。行是三事，不修余业，百岁之后诸大弟子皆悉灭尽；是等比丘多与白衣和合，佛诸深经，持戒、头陀细行妙法，多皆废舍不复读诵。
“富楼那，当尔之时诸比丘众，乐行五欲，贪嗜饮食。尔时，国王惟有一子，名陀摩尸利，王甚爱重，时于静处而作是念：‘弥楼揵驮佛为得何法？今诸弟子皆共放逸，与诸白衣所行无异。’作是思惟疑时，有天神来至其所，隐身不现而作是言：‘王子，弥楼揵驮佛所得深法清净决定。’尔时，王子闻天所说，即作是言：‘弥楼揵驮佛所得深法清净决定，其事云何？’答言：‘王子，是法无色，无受、想、行、识，无阴、界、入，无有五欲，亦无欲心。弥楼揵驮佛，得是深法清净决定，为众生说。’尔时，王子复问天言：‘我等可得闻是法不？可得解知如说行不？’天言：‘王子，汝能一心勤行精进，得之不难。’富楼那，尔时王子即作是念：‘今是天神开悟我意，我当出家求是深法。’即诣父母，头面作礼，白父母言：‘我今欲于弥楼揵驮佛法中出家为道。’父母报言：‘汝今何用舍我出家？今诸道人于佛法中白衣无异。’
尔时，父母以偈答言：

“‘今诸比丘众，　放逸受五欲，
耕种行贩卖，　白衣无有异。
贫穷多苦恼，　不能自活者，
如是诸人等，　求活故出家。
汝今生王家，　富乐受五欲，
多诸珍宝物，　何用出家为？’

“陀摩尸利王子以偈答父母言：

“‘我不求荣位，　若得当舍离，
我今惟欲求，　佛法深净戒。
有天开悟我，　劝进我出家，
佛所说深法，　我冀当得知。
我闻天所说，　心中大欢喜，
佛法今欲灭，　我当助护持。’

“父母以偈答陀摩尸利言：

“‘深经已灭尽，　无有持诵者，
汝今当何从，　得闻佛深法？
若于四众中，　有诵深义者，
汝先从彼受，　然后可出家。’

“陀摩尸利以偈答父母言：

“‘我今勤精进，　净戒行头陀，
远处山林中，　求佛深净法。’

“富楼那，陀摩尸利说此偈已，头面作礼，辞行出家，父母默然不能制止。即诣比丘，剃除须发，著袈裟受戒，以恭敬心问诸比丘：‘弥楼揵驮佛，云何说法教诸弟子？我得闻已当如说修行。’富楼那，诸比丘语陀摩尸利比丘言：‘我等不闻佛所说法，但随和尚诸师所行，汝今亦应行如是法。’尔时，陀摩尸利比丘，答诸比丘言：‘汝等必从贫贱出家，是故今者但贵衣食，所行如是白衣无异。汝等今应与我共求佛深净法。’时，诸比丘以偈答陀摩尸利比丘言：

“‘我等所为者，　是事皆已得，
衣食极丰足，　免离王使役。
安隐甚快乐，　无敢轻慢者，
白衣时苦恼，　今皆无复有。
是即名涅槃，　第一快安乐，
过是事以外，　我皆不复用。
我等多衣钵，　汤药物甚多，
白衣常给施，　檀越家亦多。’

“富楼那，尔时，陀摩尸利比丘，闻诸比丘说此偈已，心则悲恼，涕零啼泣；诣余精舍，复以是事问诸比丘：‘弥楼揵驮佛，云何说法教诸弟子？我得闻已当如说行。’诸比丘众亦如是答。尔时，陀摩尸利比丘，即便舍离此诸比丘，独入山林幽远之处，精诚一心欲求深法。先时，弥楼揵驮佛诸弟子中，有大弟子名为坚牢，修空闲行独住深山，少欲知足，心乐远离，所作已办，六通三明，大阿罗汉，亦如我今摩诃迦葉。是坚牢比丘，所住深山石窟壁上，书此偈言：

“‘生死不断绝，　贪欲嗜味故，
养怨入丘冢，　唐受诸辛苦。
身臭如死尸，　九孔流不净，
如厕虫乐粪，　愚贪身无异。
忆想妄分别，　则是五欲本，
智者不分别，　五欲则断灭。
邪念生贪著，　贪著生烦恼，
正念无贪著，　余烦恼亦尽。’

“富楼那，坚牢比丘石窟壁上书此四偈。陀摩尸利比丘经历深山，见此石窟壁上四偈，见已读诵思惟其义，未久之间得五神通。至弥楼揵驮佛本所烧处，到已作礼围绕三匝，结跏趺坐，发誓愿言：‘我不见佛、不闻余法，不起于此。’富楼那，弥楼揵驮佛所说经名八百千门，释提桓因诵持是经。释提桓因知陀摩尸利比丘深心爱法，从忉利天上来下至其所，为说八百千门经，又与四多闻本句、七种重句、十四门句。陀摩尸利比丘闻已诵持，于诸法中得智慧明，弥楼揵驮佛所说清净应空应离诸深妙经，自然在心。又弥楼揵驮佛为现其身，及比丘众并所住处、精舍床榻，大会四众，天、龙、夜叉、揵闼婆、阿修罗、迦楼罗、紧那罗、摩睺罗伽、人非人等，一切众会悉令得见。陀摩尸利比丘，于诸法中得智慧眼，从坐处起渐渐游行，还至本国到父母所，为说清净应空应离诸深妙经，称扬赞佛法众功德。
“富楼那，尔时陀摩尸利比丘，父母、宫人、大臣、官属，闻是法已信心恭敬，语陀摩尸利比丘言：‘惟愿大德济度我等，得于弥楼揵驮佛法中出家。’富楼那，尔时八万四千人俱，随逐国王及王夫人一时出家；出家之后，皆号陀摩尸利语诸比丘众。富楼那，是陀摩尸利比丘，还令弥楼揵驮佛法续复炽盛，使多众生得住其中，是其宿命大慈悲心愿护法故。于是陀摩尸利比丘，从一聚落至一聚落，从城至城从国至国，游行称赞弥楼揵驮佛及弟子功德；又以清净应空应离诸深经法，为诸众生广演解说。尔时，陀摩尸利比丘，多为众人供养恭敬，尊重赞叹，名闻流布。富楼那，陀摩尸利比丘，如是广益诸众生已后则命终。其诸弟子比丘、比丘尼、优婆塞、优婆夷皆共和合，以一切香木为积供养烧身，共起塔庙纵广十里，以众华香、末香、涂香、璎珞、幡盖，供养恭敬，尊重赞叹。
“富楼那，陀摩尸利比丘临命终时，愿还生此阎浮提内，即得随愿生在王家，名为得念，于弥楼揵驮佛后第三百岁法中出家。以其本愿宿命智故，诸门句、陀罗尼句自然还得；以得陀罗尼力故，先未闻经能为众生敷演广说，不说前身曾所说者。富楼那，时诸陀摩尸利比丘众中，深智明利厚善根者，闻得念所说诸经，心皆随喜信受恭敬，供养守护得念比丘。其中比丘无有威德钝根者，顽钝闇塞薄善根者，闻得念比丘所说新法，不信不受，违逆说过，作是言：‘如是等经，我等不从和尚诸师所闻，本亦不从陀摩尸利大师所闻。’富楼那，其中深智依止义者不随语言，以依义故心不违逆；不违逆故则护弥楼揵驮佛法，恭敬守护得念比丘。富楼那，尔时比丘、比丘尼、优婆塞、优婆夷，有八十那由他人，随顺得念比丘所说经法。富楼那，时陀摩尸利诸弟子众，别为二部：一名陀摩尸利诸比丘众，二名得念诸比丘众。得念比丘不说我是陀摩尸利。所以者何？陀摩尸利比丘，人皆谓得阿罗汉道，非是菩萨；若自说者，人则疑惑。得念比丘，人皆知是菩萨，非阿罗汉。富楼那，得念比丘如是广利诸众生已后复命终。诸弟子众，以一切香木为积供养烧身，四众普集，为欲供养大师菩萨，共起塔庙纵广五里，以众香华、末香、涂香、璎珞、幡盖，供养恭敬，尊重赞叹。
“富楼那，得念比丘临命终时，还复愿生此阎浮提，随愿得生大长者家，名为耶舍。以本愿故得识宿命，于弥楼揵驮佛第四百岁，始年七岁出家为道，得诸陀罗尼；陀罗尼力故，能为人说所未闻经。于是得念诸比丘众，陀摩尸利诸比丘众，其中厚善根者，得闻耶舍所说诸法，心大欢喜皆得法乐。富楼那，是诸比丘依止于义不随语言，是故闻耶舍比丘闻所未闻应空深经，合第一义，信受不逆，能受持诵，如所说行。富楼那，中有比丘顽钝闇塞薄善根者，从耶舍比丘闻所未闻，所未合第一义应空深经，不信不受，违逆毁坏，而作是言：‘如是法者，我等不从和尚诸师所闻，亦复不从得念菩萨大师所闻。’富楼那，诸从耶舍比丘，闻法欢喜心信受者，皆为陀摩尸利比丘、得念比丘等，憎嫉轻慢，不听住止，不共读诵讲说经法，反更谤言：‘此非佛法，非大师教。’富楼那，尔时耶舍比丘，广宣流布弥楼揵驮佛法，从一聚落至一聚落，为众生说多所饶益，教化八十亿那由他人，发阿耨多罗三藐三菩提心。耶舍比丘所饶益如是后复命终，其诸随逐耶舍比丘有七万人，为耶舍比丘起七万塔，以众香华、涂香、末香、璎珞、幡盖，供养恭敬，尊重赞叹。
“富楼那，耶舍比丘临命终时，还复愿生此阎浮提，命终之后，即得随愿复生王家。生时诸天发大声言：‘今王所生，多益众生。’即随此声，字为导师。至年十四，于弥楼揵驮佛法第五百岁出家学道。是导师比丘广诵经书，多闻深入，文辞清辩，善巧说法。富楼那，是导师比丘，从一聚落至一聚落，从城至城，从国至国，流布弥楼揵驮佛法多所饶益。尔时，陀摩尸利、得念、耶舍诸比丘众，皆来合集造诣导师，欲共毁破。尔时，导师比丘知诸比丘来，作是言：‘汝诸比丘问难何事？以何事问？云何而问？’诸比丘等闻是语已，忧愁不乐，默不能答，不能障碍导师比丘。富楼那，随此菩萨寿命在世，佛法炽盛；随其终后，佛法则灭。是导师比丘末后恶世法欲灭时，从一聚落至一聚落，从城至城，从国至国，为多众生敷说清净应空深经，化八百万人，令发阿耨多罗三藐三菩提心，是人命终皆生天上。富楼那，是导师比丘所益如是，今夜命终，明日夜法灭。富楼那，弥楼揵驮佛法灭故，诸深清净应空经法皆悉灭尽。富楼那，如是菩萨摩诃萨，以是深经守护佛法，能自具足善根福德。
“富楼那，是导师菩萨命终之后，即生彼土上方第十世界，时彼佛号善眼多陀阿伽陀阿罗诃三藐三佛陀，即复出家，宿世善根福德因缘，深慧明利，辩才无尽，捷利无碍。是导师比丘，于善眼佛法中，八万四千岁修诸善法。命终更生值第二佛，号日增肩，于是佛所出家修集善根，求阿耨多罗三藐三菩提，命终之后还生此土。复值后佛，号不空行多陀阿伽陀阿罗呵三藐三佛陀。于佛法中复行出家，七万岁中勤修善根，求阿耨多罗三藐三菩提。时名首罗不空行，佛授其记言：‘我灭之后，是首罗比丘当得作佛，号无碍眼多陀阿伽陀阿罗呵三藐三佛陀。’
“富楼那，菩萨成就是第三法，能得具足一切功德.”
“尔时，世尊欲明了此义，而说偈言：

“菩萨闻甚深，　清净决定法，
身自能安住，　亦复教余人。
世间不得底，　菩萨而不没，
住于净戒中，　广利诸众生。
本事及譬喻，　示众以佛道，
诸佛之所说，　此是决定法。
菩萨能行利，　亦能利众生，
守护诸佛法，　教众以菩提。
众生如法事，　菩萨皆为作，
教众以佛道，　是则近菩提。
护持诸佛道，　亦广利众生，
诸天龙鬼神，　大人所敬养。
是故闻清净，　诸空深妙法，
一心应思求，　是则智增长。

“复次，富楼那，菩萨摩诃萨具足诸行，诸行具故则能具足善根福德。何等为行？富楼那，菩萨亲近善知识，行布施、持戒、忍辱、精进、禅定、智慧方便。何等为菩萨善知识？菩萨所从，闻如是经及教化方便，诸佛、阿罗汉，及有深心求佛道菩萨，皆名菩萨善知识。菩萨成就此第四法，则能具足一切功德.”
尔时，世尊以偈颂曰：

“我说诸菩萨，　所当应行法，
施已心欢喜，　无有诸悔恨。
云何为欢喜？谓乐悉遍身，
常以此喜心，　而行菩萨道。
菩萨所布施，　回向于菩提，
饶益诸众生，　自利无有量。
若见有乞者，　心生于佛想，
念是人今来，　施遗我佛道。
我因于是人，　得净佛国土，
是人示我佛，　教化我佛道。
我今值此人，　快得大吉利，
欢乐遍满身，　更不乐余事。
若有人来诣，　遥见而问讯，
仁者须何物？我当尽相与。
若言无所须，　菩萨亦欢喜，
为欲教化我，　故言无所须。
此贤以所乐，　少欲知足法，
今来开悟我，　使得菩提缘。
我今因此人，　复得教以法，
汝言无所须，　是语为善哉。
若言须此物，　以是可与我，
菩萨若有者，　欢喜言汝取。
若行布施已，　于后无所悔，
以念佛道故，　心常得欢喜。
布施已回向，　众生皆有分，
普令无所乏，　尽使得知足。
若行菩萨道，　众生闻我名，
自然知止足，　不生悭贪心。
今我国众生，　顺道皆知足，
舍诸五欲著，　皆乐行出家。
如是无量行，　以施而回向，
愿常行布施，　众生亦效我。
菩萨行布施，　以慈覆众生，
一切诸世间，　无有如是乐。
如大富长者，　多财饶珍宝，
惟止有一子，　积年久远行。
长者闻子还，　欢乐遍满身，
久别而今归，　便若如更生。
菩萨见乞人，　其心大欢喜，
长者欢喜分，　十六不及一。
若得施行已，　心则大欢喜，
慈心所生乐，　此乐无有比。
如王治罪人，　敕使支节解，
杀者将杀处，　举刀垂当下。
王恕赐荣位，　是人大欢喜，
犹不及菩萨，　施贫得欢乐。
菩萨行道时，　不求于福田，
有乞则便与，　故得大欢乐。
菩萨若值佛，　罗汉辟支佛，
敬心知难遇，　故往供养施。
菩萨有威德，　明利心调顺，
乐功德求道，　供养佛及众。
不以深恭敬，　奉事诸天神，
惟除于诸佛，　及诸佛弟子。
若有辟支佛，　自然得涅槃，
亦行而供养，　有是诸功德。
菩萨亦能知，　福田善不善，
世间诸智者，　不敬恶外道。
安住持戒品，　慈心覆众生，
精进无有比，　忍智多闻广。
行是诸功德，　于世为高尊，
能证佛菩提，　转无上法轮。
菩萨能修行，　如是上四法，
一切诸善根，　悉皆现在前。
无量亿数劫，　所修诸功德，
悉皆摄入此，　所行菩萨道。
是故诸菩萨，　应常修慈心，
出家处山林，　乐在空闲处。
常求诸清净，　甚深决定法，
具足菩萨行，　以此自增长.”
