
如是我闻：一时，佛在王舍城耆阇崛山中，与大比丘众千二百五十人俱。
尔时，阿阇世王所爱之子名为师子，与其同友五百人俱，皆已趣向阿耨多罗三藐三菩提，各持种种幢幡宝盖，从王舍城往耆阇崛山，到如来所礼拜供养。于是，王子合掌恭敬，而白佛言：“惟愿如来，为我宣说诸菩萨行.”
尔时，王子即说颂言：

“云何得端正，　莲华中化生？
云何知宿命？愿佛为宣说.”

尔时，如来了达诸行，究竟彼岸，随问而答，即说颂曰：

“忍辱得端正，　施莲华化生，
法施知宿命，　汝当如是解.”

王子又问：

“云何得成就，　三昧陀罗尼，
凡有所发言，　皆令人信受?”

世尊答曰：

“修心得三昧，　忍获陀罗尼，
敬重于众生，　发言人信受.”

王子又问：

“云何得正念，　具足智慧生，
如法而修行，　坚固不可坏?”

世尊答曰：

“不谄得正念，　巧观智慧生，
尊重所修行，　护法心坚固.”

王子又问：

“云何成妙相，　具足三十二，
八十随形好，　观者乐无厌?”

世尊答曰：

“由施得诸相，　行慈获随好，
等心于众生，　观者无厌足.”

王子又问：

“云何得梵音，　迦陵频伽声？
云何令世间，　见者皆欢喜?”

世尊答曰：

“诚言获梵音，　迦陵由软语，
离绮言两舌，　见者皆欢喜.”

王子又问：

“由何等业行，　得生诸佛前，
能请微妙义？唯愿如来说.”

世尊答曰：

“于诸法施中，　不曾为障碍，
因此故恒得，　值遇诸如来.”

王子又问：

“云何离诸难，　而生于善趣？
云何世世中，　性常无放逸?”

世尊答曰：

“净信离诸难，　持戒生善趣，
由修习于空，　所生无放逸.”

王子又问：

“云何获神通，　及证宿命智，
能永尽诸漏？愿佛为开演.”

世尊答曰：

“施乘得神通，　教授成宿命，
舍离于二边，　由是尽诸漏.”

王子又问：

“云何净业成，　魔网不能罥，
而于世世中，　为众之所爱?”

世尊答曰：

“胜解成净业，　精进摧伏魔，
如说而修行，　所生令众爱.”

王子又问：

“云何得长寿，　获少病之身，
感难坏眷属？愿牟尼宣说.”

世尊答曰：

“不害得长寿，　除他忧少病，
诤讼使和安，　得难坏眷属.”

王子又问：

“云何得财富，　资具无损减，
于世世所生，　成就大威德?”

世尊答曰：

“不嫉获财富，　无悭资具增，
谦下成尊贵，　有威德自在.”

王子又问：

“云何获大力，　众魔不能害，
威势常超胜？唯愿人尊说.”

世尊答曰：

“恒施上味食，　恐怖令安隐，
由斯得大力，　威势常超胜.”

王子又问：

“云何得成就，　天眼及天耳？
云何能了知，　种种众生心?”

世尊答曰：

“施灯感天眼，　奉乐成天耳，
远离于二边，　故获他心智.”

王子又问：

“云何得净土，　及以众圆满，
获随体圆光？功德海当说.”

世尊答曰：

“由愿得净土，　忍力众成就，
施众妙宝帐，　得周遍圆光.”

王子又问：

“云何所生处，　菩提心不坏，
乃至于梦中，　亦无有忘失?”

世尊答曰：

“凡所游行处，　城邑聚落中，
化众趣菩提，　菩提心不坏.”

王子又问：

“云何大牟尼，　为众之所爱，
摄取一切法？唯愿人尊说.”

世尊答曰：

“胜志乐具足，　不退菩提心，
由此摄诸法，　为众之所爱.”

尔时，王子与诸大众，闻是偈已，咸作是言：“如佛所说此诸妙行，我等从今尽当修学.”是时如来即现微笑，放大光明遍照无量无边世界。
于是，弥勒菩萨白佛言：“世尊，以何因缘现此微笑？愿为宣说，断除疑惑.”
尔时，佛告弥勒菩萨摩诃萨言：“善男子，此王子等五百同友，皆于往昔为求无上正等菩提，恭敬供养十那由他八十亿诸佛。而我往在燃灯佛时，作婆罗门子成熟于彼。然彼诸人于未来世弥勒佛等诸世尊前，恒受化生，亲承供养。如是奉事十亿如来满三百劫，其最后佛，号无边智，善学诸法。时无边智佛，知彼诸人心之欲乐，各随所应，为授阿耨多罗三藐三菩提记：同于安乐光严劫中成等正觉，皆号智慧幢相；此诸佛刹所有庄严，亦如西方无量寿国等无差别。善男子，若有众生闻此所说而生信解，发愿当成大菩提者，应知是人所获功德，于三世中无有伦匹。善男子，若有人能六百劫中，恒以众宝遍于诸刹奉施如来；若复有人闻是经典，所生善根比前功德，算数校计所不能及.”
说是法时，众中八十亿众生，一时趣向阿耨多罗三藐三菩提。又此三千大千世界，皆悉震动，天雨妙华。尔时，王子与五百同友，闻授记已，欢喜踊跃，咸作念言：“我等定当成无上觉.”于是王子及诸同侣，既兴供养，获五神通，即于佛前种种变现，出家为道。
尔时，诸菩萨摩诃萨及诸天人，所有趣向大菩提者，见彼王子与诸同友，随众所乐示现神变，皆大欢喜，咸作是言：“师子王子所问疑惑，如来法王悉为除断。如是世尊不可思议，如来正法及能信受，乃至果报不可思议。如来功德无量无边，于一切法靡不明达，为世导师度未度者，普能遍于十方世界，悉已了知三世诸法。谁有智者，得闻如是生安乐处功德之聚，而不发起猛利信乐趣求菩提?”
佛说是经已，师子王子等五百同友，欢喜奉行。
