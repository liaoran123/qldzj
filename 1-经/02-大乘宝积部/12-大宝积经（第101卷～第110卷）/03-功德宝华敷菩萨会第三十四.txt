
如是我闻：一时，佛在王舍城耆阇崛山，与大比丘众千二百五十人俱，复有无量诸菩萨众。
尔时，会中有菩萨，名开敷功德宝华，即从座起，偏袒右肩，右膝著地，合掌向佛，而作是言：“世尊，我于如来欲有咨问，惟愿哀愍，见垂听许.”
佛告功德华菩萨言：“善男子，恣汝所问，当为汝说.”
尔时，功德华菩萨白佛言：“世尊，十方世界，颇有现在诸佛如来，若善男子、善女人等受持名号，速能证得阿耨多罗三藐三菩提不?”
佛言：“善哉！善哉！功德华，汝今为欲利益安乐天人世间，及未来世诸菩萨等，问于如来如是之义。谛听！谛听！善思念之，当为汝说.”
功德华言：“唯然！世尊，愿乐欲闻.”
尔时，佛告功德华菩萨言：“善男子，东方有世界，名一切法功德庄严，劫名普集一切利益。彼现有佛，号无量功德宝庄严威德王如来，寿命无数。其佛众会无量无边，皆是清净诸大菩萨。若有净信善男子、善女人，受持彼佛名者，即能灭除六十千劫生死之罪，转身得陀罗尼，名为乐说无碍；凡所说法，常为十俱胝刹诸佛世尊，授以辩才令得无畏.”
尔时，世尊而说偈言：

“若人受持彼佛名，　当获如是诸功德，
亦能成就余胜法，　速证无上佛菩提。

“复次，功德华，南方有世界名功德宝庄严，劫名广大功德。彼现有佛，号功德宝胜庄严威德王如来。若有净信善男子、善女人，受持彼佛名者，转身当得日轮光明遍照三昧，于诸佛刹随愿往生；亦当摄受无量功德庄严佛土，生彼刹已，具三十二相，获无断辩才，转身当得阿耨多罗三藐三菩提.”
尔时，世尊而说偈言：

“若人受持彼佛名，　转身当得难思定，
三十二相以庄严，　一生当证菩提果。

“复次，功德华，西方有世界名离一切忧闇，劫名能胜王。彼现有佛，号一切法殊胜辩才庄严如来。若有净信善男子、善女人，受持彼佛名者，毒不能害，刀不能伤，火不能烧，水不能溺，舍此身已当受化生，获陀罗尼名为百旋.”
尔时，世尊而说偈言：

“若人受持彼佛名，　水火刀毒无能害，
转身当受化生报，　成就百旋陀罗尼。

“复次，功德华，北方有世界名离尘闇，劫名持大名称。彼现有佛，号积集无量辩才智慧如来。若有净信善男子、善女人，受持彼佛名者，则为奉事六十俱胝那由他佛，得遍一切处陀罗尼、无尽藏陀罗尼，乃至未成无上菩提，终不更入三恶趣中，常得往生诸佛刹土，修菩萨行，度脱无量恶趣众生，当于阿耨多罗三藐三菩提得不退转.”
尔时，世尊而说偈言：

“若人受持彼佛名，　所获功德无有边，
决定当得陀罗尼，　成就无上菩提果。

“复次，功德华，东南方有世界名胜妙庄严，劫名出生功德。彼现有佛，号千云雷吼声王如来。若有净信善男子、善女人，受持彼佛名者，转身得佛四无所畏、四种神足、大慈大悲、十八不共法，所得国土功德庄严，亦如西方极乐世界无有异也。若有女人能受持者，皆悉转为丈夫之身.”
尔时，世尊而说偈言：

“若人受持彼佛名，　获不思议胜功德，
彼常见于无量佛，　女人当得丈夫身。

“复次，功德华，西南方有世界名无量庄严，劫名能生妙法。彼现有佛，号最上妙色殊胜光明如来。若有净信善男子、善女人，受持彼佛名者，则为奉事九十俱胝诸佛如来，得度脱一切众生三昧。何故名为度脱一切众生三昧？若善男子、善女人，依此三昧演说法时，能令三千大千世界之中，恶趣众生悉皆解脱，得生人天普获安乐，决定当得阿耨多罗三藐三菩提，犹如悦意如来刹中，所有众生常受安乐.”
尔时，世尊而说偈言：

“若人受持彼佛名，　所生常具大威德，
诸根色力皆殊胜，　智慧无边无所著。

“复次，功德华，西北方有世界名为离垢，劫名广族。彼现有佛，号种种胜光明威德王如来。若有净信善男子、善女人，受持彼佛名者，转身得无量辩才庄严陀罗尼，悉能受持八十俱胝如来所说之法，所得国土功德庄严，亦如西方极乐世界无有异也.”
尔时，世尊而说偈言：

“若人受持彼佛名，　国土犹如无量寿，
成就甚深诸法智，　一生当证佛菩提。

“复次，功德华，东北方有世界名曰无忧，劫名辩才庄严。彼现有佛，号无数劫积集菩提如来。若有净信善男子、善女人，受持彼佛名者，即为供养八十俱胝诸佛世尊，转身具足六十种言音辩才.”
尔时，世尊而说偈言：

“若人受持彼佛名，　智慧无边到彼岸，
如供八十俱胝佛，　转生当证妙辩才。

“复次，功德华，上方有世界，名无量功德庄严威德，劫名无量吼声。彼现有佛，号虚空吼声净妙庄严光明照如来。若有净信善男子、善女人，受持彼佛名者，所生之处，种族尊豪，识性聪慧，善能通达世俗文词，凡所发言人皆信受，于诸地中具足清净戒、定、智慧及于解脱知见，获宿命智，得五神通，亦当得佛十八不共，速成阿耨多罗三藐三菩提.”
尔时，世尊而说偈言：

“若人受持彼佛名，　所生未曾离诸佛，
具足八种梵音声，　速证无上菩提果。

“复次，功德华，下方有世界名种种音声，劫名积集智慧。彼现有佛，号一切法门神变威德光明照耀如来。若有净信善男子、善女人，受持彼佛名者，转身得陀罗尼，名成就正觉，当能受持九十俱胝诸佛如来所说之法，一生当得阿耨多罗三藐三菩提.”
尔时，世尊而说偈言：

“若人受持彼佛名，　得成正觉陀罗尼，
受持无量诸佛法，　一生当证大菩提.”

尔时，开敷功德宝华菩萨，及一切功德辩才音菩萨，得陀罗尼门；八万俱胝菩萨，皆悉趣向无上菩提，得不退转；三那由他诸天及人，发阿耨多罗三藐三菩提心。
佛说此经已，功德华菩萨，及一切世间天、人、阿修罗、乾闼婆等，闻佛所说，皆大欢喜，信受奉行。
