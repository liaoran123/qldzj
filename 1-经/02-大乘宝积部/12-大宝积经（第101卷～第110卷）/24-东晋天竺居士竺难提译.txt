
如是我闻：一时，佛在舍卫国祇树给孤独园精舍，与大比丘八千人俱，皆学无学大声闻众；菩萨摩诃萨万二千人，皆得神通，众所知识，得陀罗尼无碍辩才，得诸法忍，无量功德皆悉成就。尔时，如来从三昧起，无量百千万亿众生，恭敬围绕而为说法。
尔时，众中有菩萨摩诃萨，名曰智胜，即从座起，偏袒右肩，右膝著地，合掌向佛，而白佛言：“世尊，欲问一事，唯愿听许。若佛听者，乃敢咨请.”
佛告智胜菩萨：“善男子，恣汝所问，当为汝说，断汝所疑.”
尔时，智胜菩萨白佛言：“世尊，所言方便，何等为菩萨方便？世尊，云何菩萨摩诃萨行于方便?”
如是问已，佛赞智胜菩萨言：“善哉！善哉！善男子，汝为诸菩萨摩诃萨故问方便义，多所利益，多所安乐，愍念世间，利益安乐唯天世人，为摄未来诸菩萨智慧，及去来现在诸佛法故。善男子，当为汝说，谛听！谛听！善思念之.”
智胜菩萨受教而听：“善男子，行方便菩萨，以一抟食给施一切众生。何以故？行方便菩萨，以一抟食施与，下至畜生，愿求一切智。以是菩萨与一切众生共之，回向阿耨多罗三藐三菩提。以是二因缘摄取一切众生，所谓求一切智心及愿方便。善男子，是名菩萨摩诃萨行于方便。
“复次，善男子，菩萨摩诃萨行于方便，若见行施之人生随喜心，以此随喜善根，愿与一切众生共之，回向阿耨多罗三藐三菩提。是方便菩萨，亦愿施者、受者不离一切智心。假令受者是二乘人，亦愿不离一切智心。是名菩萨摩诃萨行于方便。
“复次，善男子，菩萨摩诃萨行于方便，若见十方世界中，无主华树及种种香，合集愿以供养诸佛。若见十方世界中，有主华香若香若叶，风所吹者一切合集，愿以供养十方诸佛。以是善根若自为、若为一切众生具一切智心，以是善根因缘故，得无量戒、定、慧、解脱、解脱知见。是名菩萨摩诃萨行于方便。
“复次，善男子，菩萨摩诃萨行于方便，若见十方世界众生受诸乐报，见已作如是念：‘愿一切众生得一切智乐。’若见十方世界众生受诸苦报，为诸众生忏悔诸罪作是大庄严：‘如是众生所受苦恼，我悉代受，令彼得乐。’以是善根愿成一切智，除一切众生苦恼。以是因缘故，毕竟不受一切诸苦，纯受诸乐。是名菩萨摩诃萨行于方便。
“复次，善男子，菩萨摩诃萨行于方便，若礼一佛，恭敬供养，尊重赞叹，作是念：‘一切如来，同一法界、一法身，一戒、一定、一慧、一解脱、一解脱知见。’作是念已，当知若礼一佛，恭敬供养，尊重赞叹，即是礼拜、供养恭敬、尊重赞叹一切诸佛。若供养一佛，即是供养十方诸佛。如是供养十方佛已，是名菩萨摩诃萨行于方便。
“复次，善男子，菩萨摩诃萨行于方便，若钝根者不应自轻，乃至若能通利一四句偈，作是念：‘若解一四句偈义，即知一切佛法，一切佛法皆摄在此一偈义中。’如是通达已心不懈怠，若至诸国城邑聚落，以慈悲心广为人说，不求利养名闻，赞叹作如是愿：‘此四句偈，愿令他闻。’以是善根因缘方便，愿已令一切众生多闻皆如阿难，及得如来辩。是名菩萨摩诃萨行于方便。
“复次，善男子，菩萨摩诃萨行于方便，若生贫穷家，是菩萨乃至乞食，若得一抟食持用施僧，若施一人不以为愧，应作是念：‘如佛所说，心增广大胜以财施。我财施虽少，以一切智心，愿是善根成一切智，令诸众生悉得宝手犹如如来。’以是缘故，具足施、戒、禅定福处。是名菩萨摩诃萨行于方便。
“复次，善男子，菩萨摩诃萨行于方便，若见声闻、缘觉多得利养，尊重赞叹。是菩萨自以二缘慰喻其心。何等为二？所谓因菩萨故有诸如来，因如来故有声闻、缘觉。如是思惟：‘二乘之人虽得利养，我犹胜彼。彼所食者是我父物，云何于中而生希望？’是名菩萨摩诃萨行于方便。
“复次，善男子，菩萨摩诃萨行于方便，行施之时具六波罗蜜。何等为六？善男子，菩萨行方便时，若见乞儿除悭惜心，具足大施，是名檀波罗蜜。自持禁戒，施持戒者，见破戒人劝令持戒，劝持戒已然后给施，是名尸波罗蜜。自除瞋恚行于慈愍，心无秽浊利益众生等心而施，是名羼提波罗蜜。若施饮食汤药，即时具足身心精进，去来进止，屈伸俯仰，是名毗离耶波罗蜜。若行施已其心得定，欢喜悦预，专念不乱，是名禅波罗蜜。如是施已分别诸法，施者是谁？谁为受者？谁受报者？如是观已，无有一法名为施者、若受施人及受报者，是名般若波罗蜜。善男子，是名菩萨摩诃萨行于方便具六波罗蜜.”
尔时，智胜菩萨白佛言：“世尊，未曾有也。菩萨摩诃萨行于方便，即于施时以此施故，摄一切佛法及诸众生.”
佛告智胜菩萨：“善男子，如汝所说，菩萨摩诃萨行于方便，以方便力故虽行少施，所得福德无量无边阿僧祇.”
佛复告智胜菩萨：“善男子，菩萨摩诃萨虽至不退转地，亦以方便而行于施，是名菩萨行于方便。善男子，有时恶知识教菩萨言：‘汝何用久处生死？可于此身早入涅槃。’菩萨知已即应离之：‘我如是大庄严，教化一切众生，是人为我作诸留难。若我不在生死中者，何能教化无量众生？’”
智胜菩萨白佛言：“世尊，若有众生以妄想故犯四重罪.”
佛告智胜菩萨：“善男子，若出家菩萨以妄想故犯四重罪，行方便菩萨能尽除灭，我今亦说无有犯罪及受报者.”
智胜菩萨白佛言：“世尊，云何菩萨犯罪?”
佛告智胜菩萨：“善男子，菩萨虽行解脱戒，于百千劫中啖果食草，能忍众生善恶之语。若与声闻、缘觉共思惟法，善男子，是名菩萨摩诃萨犯于重罪。善男子，如声闻人犯于重禁，非即此身得入涅槃。善男子，菩萨如是，不除声闻、缘觉共思惟法，不舍不悔者，终不得成阿耨多罗三藐三菩提。若得佛法，无有是处.”
尔时，尊者阿难白佛言：“世尊，我今晨朝入舍卫城次第乞食，见众尊王菩萨，与一女人同一床坐.”
阿难说是语已，即时大地六种震动。众尊王菩萨于大众中，上升虚空高七多罗树，语阿难言：“尊者，何有犯罪能住空耶？阿难，可以此事问于世尊，云何罪法？云何非罪?”
尔时，阿难忧愁向佛，右膝著地，手执佛足：“世尊，我今悔过。如是大龙，我说犯罪。如是菩萨，我求其过。世尊，我今悔过，唯愿听许!”
佛告阿难：“汝不应于大乘大士求觅其罪。阿难，汝声闻人，于障处行寂灭定，无有留难断一切结。阿难，行方便菩萨，如是成就一切智心，虽在中宫婇女共相娱乐，不起魔事及诸留难，而得阿耨多罗三藐三菩提。何以故？阿难，行方便菩萨，无有受如是众生不以三宝劝化，若阿耨多罗三藐三菩提。阿难，若学大乘善男子、善女人，不离一切智心，若见可意五欲，即便在中共相娱乐。阿难，汝应作是念：‘如此菩萨即是能成如来根本。’”
佛告阿难：“汝今谛听！谛听！以何缘故，众尊王菩萨摩诃萨，与此女人同一床坐？阿难，彼女人者曾于过去五百世中，为众尊王菩萨作妇。彼女人本习气故，见众尊王菩萨心生爱著，系缚不舍，此众尊王菩萨威德端正、持戒力故，见已欢喜踊跃，在一独处，生如是心：‘若众尊王菩萨能与我共一床坐者，我当发阿耨多罗三藐三菩提心。’阿难，尔时众尊王菩萨，知彼女人心之所念，如是知已，即于晨朝著衣持钵，入舍卫城次第乞食，至彼女家即入其舍，寻时思惟如是法门，若内地大、若外地大是一地大，以地大心执女人手共一床坐。众尊王菩萨即于坐上而说偈言：

“‘如来不赞叹，　凡夫所行欲，
离欲及贪爱，　乃成天人师。’”

佛告阿难：“时彼女人闻此偈已，心大欢喜踊跃无量，即从坐起，向众尊王菩萨，接足敬礼，说是偈言：

“‘我不贪爱欲，　贪欲佛所呵！
离欲及贪爱，　乃成天人师。’

“说是偈已，作如是言：‘我先所生恶欲之心，今当悔过，即生善欲，发菩提心，愿欲利益一切众生。’”
佛告阿难：“尔时，众尊王菩萨劝彼女人，令发阿耨多罗三藐三菩提心已，即从坐去。阿难，汝观是女人专心福报，我今以正遍知记彼女人，于此命终得转女身，当成男子。于将来世九十九劫，供养百千无量阿僧祇诸佛，具足一切佛法，得成为佛，号无垢烦恼如来应供正遍知。彼佛成道已，当是世时无有一人起不善心。阿难当知，行方便菩萨所摄眷属，终不堕三恶道.”
尔时，众尊王菩萨从空中下，顶礼佛足，礼已白佛言：“世尊，菩萨行于方便，若为一人起大悲心合集善法，若似犯罪，若实犯罪，于百千劫堕大地狱。世尊，此菩萨堪受诸恶及地狱苦，以此善根愿不舍一人.”
尔时，世尊赞众尊王菩萨言：“善哉！善哉！善男子，菩萨成就如是悲心，虽受五欲不犯重罪，离于诸罪及远一切堕恶道业。善男子，我念过去阿僧祇劫复过是数，时有梵志名曰树提，于四十二亿岁在空林中常修梵行。彼时梵志过是岁已，从林中出入极乐城，入彼城已见有一女。彼时女人见此梵志仪容端严，即起欲心，寻趣梵志，以手执足即时躄地。善男子，尔时梵志告女人曰：‘姊何所求？’女曰：‘我求梵志。’梵志言：‘姊，我不行欲。’女曰：‘若不从我，我今当死。’善男子，尔时树提梵志，如是思惟：‘此非我法，亦非我时。我于四十二亿岁修净梵行，云何于今而当毁坏？’彼时梵志强自顿抴得离七步，离七步已生哀愍心，如是思惟：‘我虽犯戒堕于恶道，我能堪忍地狱之苦。我今不忍见是女人受此苦恼，不令是人以我致死。’善男子，尔时梵志又如是思惟已，还至女所，以右手捉作如是言：‘姊起，恣汝所欲。’善男子，尔时梵志于十二年中共为家室，过十二年已寻复出家，即时还具四无量心，具已命终生梵天中。善男子，汝勿有疑，尔时梵志即我身是，彼女人者今瞿夷是。善男子，我于尔时为彼女欲暂起悲心，即得超越十百千劫生死之苦。善男子，汝如是观若余众生，由爱欲故堕于地狱；行方便菩萨由生梵天，是名菩萨摩诃萨行于方便.”
佛复告智胜菩萨：“善男子，若舍利弗、大目揵连等行方便者，不令瞿伽离堕于地狱。何以故？善男子，我念过去世鸠留孙佛时，有一比丘名曰无垢，在空林野止住窟中，去窟不远有五仙人。当尔之时，卒起大云而降大雨。时有贫女，道遇暴雨，寒裸恐怖，即入无垢所住窟中。时雨既止，无垢比丘共此女人从窟而出。时，五仙人见此事已，心生荒秽，各相谓言：‘无垢比丘，心怀奸谄作不净行。’时，无垢比丘知彼仙人心之所念，即踊身虚空高七多罗树。时，五仙人见无垢比丘上升虚空，见已复相谓言：‘我等所见书记经论：若人作不净行，不能如是飞升虚空；若修净行则能如是。’彼时仙人即向无垢，五体投地，合掌悔过，不敢覆藏.”
佛告智胜菩萨：“善男子，尔时无垢比丘，若不作如是方便飞升虚空者，此五仙人即此生身入于地狱。善男子，尔时比丘岂异人乎？即弥勒菩萨是。善男子，汝今当知，舍利弗、目揵连若作如是方便，飞升虚空者，瞿伽离比丘不堕地狱。善男子，汝今当知，如诸菩萨摩诃萨所行方便，声闻、缘觉之所无有。
“善男子，譬如淫女善知六十四态，为财宝故，媚言诱他，诈许舍身，所重之物无所匮惜；后得彼物，得彼物已，驱逐令去不生悔心。善男子，行方便菩萨，能知随宜行于方便，如是教化一切众生，随其所欲而为现身，于所须物心无吝惜，乃至舍身，为众生故，爱乐善根不求果报；知诸众生作善根已，心无退转，即于尔时心生舍离，所现五欲永无恋著。
“善男子，譬如黑蜂在畜生中，于一切华虽经香味，而于其中无依止想，无所爱著，于华叶茎香不持而去。善男子，菩萨摩诃萨行于方便亦得如是，为化众生处于五欲见法无常，不以常想而起于爱，又不自害亦不害他。
“善男子，如小种子虽生于芽，然其本色无所亏损，不生异物。善男子，如是空、无相、无作、无我智慧种子，菩萨虽有烦恼，于五欲娱乐，不生三恶道芽，不损善根之色，亦不退转。
“善男子，譬如鱼师，以食涂网投之深渊，既满所求即寻牵出。善男子，行方便菩萨亦复如是，以空、无相、无作、无我智慧，熏修其心结以为网，一切智心以为涂食，虽投五欲污泥之中，如其所愿牵出欲界，命终之后生于梵世。
“善男子，譬如有人善知咒术，为官所执被五系缚；此人自以咒术力故，即断五缚随愿而去。善男子，如是菩萨摩诃萨行于方便，虽处五欲共相娱乐，为化众生如其所求；以一切智咒，断五欲缚生于梵世。
“善男子，譬如士夫善知战法，藏一利刀卫送行人，而彼众中无有一人能知此人密怀奇谋，而反轻之，更生怜愍无敬重心，各相谓言：‘彼人既无器仗，亦无伴党。此非健士，复无势力，自身不救，何能济人？此若坏贼，无有是处。彼人必当受诸困厄。’时彼士夫遂至空泽，群贼俱发。尔时士夫牢自庄严，寻时即出所藏之刀，始一掷刀群贼丧命，诸贼既坏复还藏刀。善男子，行方便菩萨善藏智刀，而以方便处于五欲共相娱乐，为化众生。声闻见此方便菩萨处于五欲共相娱乐，不知方便故生浊心，或复怜愍谓为放逸：‘如是之人尚不自度，况能救度一切众生？若能坏魔，无有是处。’尔时，菩萨善用方便智慧之刀，如其所求，断诸烦恼尽令摧灭，以智慧刀至净佛土，无诸女人乃至无有一念欲想.”
尔时，有菩萨名曰爱作，入舍卫城次第乞食，渐渐遂至一长者家。长者有女，名曰德增，住高楼上。彼时女人闻菩萨声，寻持食出向爱作菩萨。女见菩萨，取其形容相好音声，欲心即起，为欲所烧，即时命终骨节解散。爱作菩萨见德增女，亦起恶觉淫欲之心。于时，爱作菩萨即自思惟：“云何彼法？法者为著。云何彼眼？何者此眼？眼性非知，但是肉团，不爱不知，不思不觉，无所分别，其性本空；耳、鼻、舌、身、意法亦复如是，薄皮厚皮，血肉脂肪，发毛爪齿，骨髓筋脉，从足至顶.”如是观已，若内若外，无有一法而可爱著，若瞋若痴；于一切法如实观，即离欲心，得无生忍；得无生忍已，其心欢喜踊跃无量，即升虚空高一多罗树，绕舍卫城七匝。
尔时，世尊见爱作菩萨飞腾虚空，犹如鹅王无所挂碍。佛见是已，告阿难言：“阿难，汝见爱作菩萨飞腾虚空，犹如鹅王无所碍不?”
阿难言：“唯然，已见.”
佛告阿难：“是爱作菩萨，因起欲心推求诸法，即坏魔众当转法轮.”
时，德增女命终之后，生三十三天，转于女身得成男子，自然处于七宝宫殿，纵广正等十二由旬，有万四千诸天婇女以为侍卫。是德增天子，得识宿命推先业行：“以何业缘而来生此?”如是思惟已，见舍卫城中作长者女，爱作菩萨生淫欲心，欲心炽盛即身命终，便转女身得成男子：“我以是事得无量神力.”
尔时，德增天子如是思惟：“因起淫欲得如是报。今我于爱作菩萨，心甚清净，礼敬供养。我今若住先受五欲，此非我宜.”如是思惟已，当诣如来，并欲见于爱作菩萨礼敬供养。
时，德增天子与其眷属，持天华香、涂香、末香，即于初夜来至佛所，自以光明普照祇洹，入觐世尊及见爱作。即以天华、末香、涂香，供养于佛，顶礼佛足，及爱作菩萨，一切大众右绕三匝，合掌向佛，即说偈言：

“天人之尊，　不可思议！菩萨所行，　亦不可议！
如来之法，　不可思议！大名称者，　亦不可议！
我昔舍卫，　曾为童女，　在长者家，　名曰德增；
其年幼少，　颜貌端正，　父母爱念，　为作遮护。
如来世尊，　无有轻戏，　有子爱作，　有大威德，
入舍卫城，　而行乞食，　渐到我父，　所止之舍。
我时闻其，　好妙音声，　心大欢喜，　即持食出；
寻时向于，　行大心者，　如来之子，　爱作菩萨。
见菩萨时，　已在我心，　观其净妙，　心生染欲；
我若不得，　内心所愿，　便当即时，　身命殒没。
我于尔时，　口不能言，　手所持食，　不能与之；
内心怀热，　而发淫欲，　是时身热，　寻便命终。
我时命终，　经一念顷，　寻得上生，　三十三天；
离于最下，　女人之身，　得成男子，　为人所赞。
胜妙宫殿，　自然而出；种种妙宝，　人之所珍；
具足一万，　四千婇女，　如是眷属，　是我所有。
我以此缘，　寻观宿命，　而自思惟，　即知往因，
因发欲心，　得如是报。
我以染心，　视于爱作，　由见菩萨，　得喜光明。
我身所出，　光明之焰，　因彼业缘，　得如是报。
我终不愿，　求于二乘，　所愿之处，　唯佛知之。
淫欲之心，　得报尚尔，　何况能作，　善心供养！
如我于今，　向于世尊，　发如是愿，　求一切智。
假使所行，　劫如恒沙，　终不退转，　于佛智慧。
遇善知识，　爱作菩萨，　今我当以，　真法供养。
若余供养，　非为供养，　唯发菩提，　是真供养。
行于菩提，　最胜最尊，　更不以欲，　视诸女人。
我愿如是，　离于女身，　向诸佛说，　四无所畏。
我之父母，　寻晓见我，　身坏碎烂，　悲号啼哭。
父母谓之，　比丘所为，　称怨啼哭，　呵骂比丘。
佛之神力，　令彼天子，　至父母所，　呵责谏喻：
于此比丘，　勿生瞋恚，　莫于长夜，　受诸苦恼。
德增女人，　先命终已，　即得上生，　三十三天。
离于女身，　得成男子，　为天人身，　光明远照。
父母今当，　诣世尊所，　先不善心，　今应悔过。
若除如来，　诸佛世尊，　更无有人，　可归依者。
以无畏心，　劝喻父母，　即时父母，　得闻佛名；
寻共和合，　至于释迦，　牟尼佛所。至佛所已，
头顶敬礼，　二足之尊：今者悔过，　本瞋恚心；
恭敬尊重，　人中之尊；今者应问，　如来自知，
云可供养，　佛法及僧？云何修习，　行于善行？
如是所问，　愿为说之。若得闻已，　专心修行。
佛知父母，　其心决定，　天人之师，　说如是言：
若欲供养，　一切诸佛，　专心坚固，　发菩提心。
德增父母，　及诸眷属，　其数具足，　满五百人，
闻天人师，　如是之言，　发菩提心，　而作大愿.”

尔时佛告，　贤者阿难：“汝今善听，　我之所说。
菩萨所行，　不可思议，　无上智慧，　及以方便。
爱作菩萨，　数数发愿：女人见我，　若发欲心，
寻时得离，　于女人身，　得成男子，　为人所尊。
阿难汝观，　德力如是，　若犯非法，　应堕恶道；
健士行之，　得坏魔众，　令彼生天，　得为天人。
今此天子，　供养于我，　其心恭敬，　正向菩提。
彼当供养，　无量世尊，　来世成佛，　号曰善见。
此五百人，　向菩提者，　亦当作佛，　为天人师。
佛有是德，　谁不供养？是处深信，　得无量乐。
非一女人，　非二非三，　无量百千，　那由他亿，
见于爱作，　发淫欲心，　寻即命终，　得为男子。
大医药王，　有大名称，　如是菩萨，　谁不尊敬？
虽生欲心，　更得快乐，　况于菩萨，　生恭敬心!”
