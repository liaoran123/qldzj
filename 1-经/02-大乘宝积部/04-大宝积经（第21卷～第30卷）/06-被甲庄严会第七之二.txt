
“复次，无边慧，我念往昔修菩萨行时，被如是甲胄，乘如是大乘，超过诸际，能灭黑闇，能除怖畏，以大精进，乃于无量百千俱胝那由他佛所，闻此菩萨摩诃萨甲胄庄严、大乘庄严，踊跃欢喜。观此法时，于佛世尊恭敬尊重，不作是念：‘我被如是甲胄，我有如是甲胄，我得如是法，我有如是法，我有如是种类之法。’我于尔时无有我想，远离身见，远离我慢，心无高下亦无分别，为欲摄受一切众生，护持诸佛如来法藏，成熟无量百千俱胝那由他众生，曾无一念劳倦之心。我于尔时，不舍甲胄乘无边乘，世世生中能破魔军，魔诸眷属退败消灭，魔之使者怖畏驰散；一切异道诸遮罗迦、路伽耶陀、波利婆罗遮伽，及此外道相应之辈，我皆降伏为作安隐。一切异论悉已摧殄，一切外道悉已降伏，邪趣众生令于此乘住众善轭，为诸众生开示甲胄甲胄庄严，亦为众生演说如是种类之法。安乐大乘，住此乘者，便获一切安乐资具，所谓有为安乐资具、转轮圣王安乐资具、帝释梵王安乐资具，及得无为安乐资具。为诸众生说此法时，令诸众生入此法中生圣种性，建大法幢，作师子吼，而发趣于阿耨多罗三藐三菩提。
“无边慧，诸菩萨摩诃萨，应被如是大甲胄已，如理观察而选择之，当于何法而发趣之，于一切法尽能知见无有分别。何以故？诸菩萨摩诃萨，安住正道如理知故，正道发趣如理见故，如理清净则不分别、非不分别，而于分别、不分别中平等知见。若见有法可求可觅，则不平等、不住如理清净知见；以无分别、无不分别，于彼分别、不分别中而无执取；以无执取远离分别及不分别，于此道中无有怜愍，无有施为，亦无增益，亦无取舍，住平正道；亦不分别过现未来，遍能了知一切分别所有随眠，于一切法得住平等无颠倒义，乃得名为住斯道者。
“无边慧，何等为道及道清净？所谓说名八支圣道，正见、正思惟、正语、正业、正命、正精进、正念、正定、正见。能断萨迦耶见，超过一切见所行境，一切诸见于一切处悉得清净，而能了知一切分别，若胜分别、若遍分别，则无分别，无胜分别，无遍分别；不住邪思，断邪思惟；能见正命，见正命想，见命清净，住清净命，如理能见清净身业、清净语业、清净意业；住于正业、正见语业，于语语者悉能见知；住于正语，能净对治；正精进见，善摄精进，住正精进；正见忆念而无有念，亦无作意，无所执取，以清净念住于正念；正见三昧，于三昧中无所依止而能清净，三昧之见住于正定。
“无边慧，诸菩萨摩诃萨如是见时，得一切处清净正见，住清净道。此清净道，为善丈夫之所修行，智者尊重，众圣悦可，如来称赞；非一切魔、魔民、魔使、魔天大众之所行处，亦非一切爱著外道，依止诤论行见稠林，趣诸非道，路伽耶等之所行处，亦非一切爱涅槃者之所行处。何以故？住无为者则于涅槃有所分别，涅槃分别则诸行分别。何以故？涅槃界中超过一切动念分别，尚无无为，况有有为？此道能净一切分别，乃无少有无为分别，宁有一切有为分别？若于圣道有分别者，则不名为住于圣道。若断一切动念分别，是则名为住于圣道，住无畏道，住安隐道，住安乐道。此道能至无老病死忧苦之处，此道能至无有自性超过性处，此道能至远离一切性非性处，此道能至无示现相非色相处，此道如空遍一切处，能至无上大宫殿中。如是去者，不复退还，便获若干安隐快乐。彼大宫殿不可示现，无诸事相，无少有为，无少无为，已灭有为，已舍无为，不与众生有为安乐、无为安乐。
“无边慧，诸有欣乐有为涅槃，彼尚不求有为安乐，况有能于大宫殿者？大宫殿中无有施设，清凉寂静故名涅槃。灭贪瞋痴，断诸随眠，裂爱见网，竭无明流，拔众毒箭，尽不善法，故名涅槃。远离一切憍慢病疾众苦逼恼，故名涅槃。非心意识、心所所行，故名涅槃。息诸诤论一切结使乃至法想，故名涅槃。绝诸意乐、意乐所求，亦无分别所分别相，故名涅槃。无边慧，是为大般涅槃体性。涅槃无边不可宣说。若有所趣则非是道，道亦无言不可宣说。诸菩萨摩诃萨，若以此道趣于涅槃大宫殿时，亦令无量百千众生住于斯道。
“无边慧，诸菩萨摩诃萨，于此道中而发趣时，无有劳倦，亦无忧恼，随欲所求，随欲庄严，随庄严处一一庄严，随摄众生而为说法，令诸众生皆得欢喜。何以故？此道无等，能净对治，所作究竟；诸佛世尊、声闻、缘觉，皆于此道而发趣之不相违背，未到彼地，未如其愿，终不相离。何者为地？谓涅槃地、大宫殿地。譬如虚空不可为喻，唯除虚空以喻虚空，广大空寂名曰虚空；涅槃宫殿亦复如是，为大空寂，无有主宰，亦无我所。一切众生设入其中，无能摄取一毛端量，广大空寂，广大无量，名大涅槃，名大宫殿。
“无边慧，诸菩萨摩诃萨此殊胜道，非诸声闻、缘觉所有。住此道者，成就一切功德资粮，得不退转，为诸众生作大饶益，以殊胜行为大庄严，以是道故而发趣之。如彼庄严，亦非声闻、缘觉所有。诸菩萨摩诃萨住此道时，若作轮王无所顾吝，有大威德神通变现，而能了知世出世间。若作帝释、大梵天王，无所耽著，远离憍慢，乐见诸佛，乐闻正法，成熟无量百千诸天，趣于阿耨多罗三藐三菩提.”
尔时，世尊而说偈言：

“菩萨殊胜道，　世间无有上，
众圣及二乘，　皆趣于斯道。
一切诸菩萨，　发趣大菩提，
为得道庄严，　以斯道开示。
若于斯道中，　已趣今趣者，
彼皆以正见，　安住于斯道。
一切诸菩萨，　若住平等见，
行于斯道中，　安乐而发趣。
斯道最殊胜，　斯道为无上，
如实能诱进，　于中无所执。
若住于斯道，　行于斯道中，
一切诸智人，　其意不倾动。
不说于斯道，　少有倾动者，
由是无所动，　于动常远离。
我说于斯道，　无动无施为，
亦无有增益，　斯道故无上。
一切诸菩萨，　善住于斯道，
斯道无有爱，　亦复无有憎。
斯道非过去，　斯道非未来，
彼际不分别，　如是而修习。
斯道无烦恼，　斯道无分别，
于义不乖违，　如是而安住。
住于最胜道，　无住为安住，
住于斯道者，　能获清净性。
我说八支道，　众圣之所行，
住于斯道者，　菩提不难得。
菩萨依怙者，　如是住斯道，
能得道清净，　一一而进趣。
斯之最上道，　善士所修行，
如来所称赞，　此智为无上。
魔及魔军众，　魔之所摄者，
外道余众生，　非其所行处。
分别涅槃者，　不住斯胜道，
愚为分别害，　不能趣涅槃。
超过分别者，　无想无分别，
于斯大道中，　以是而发趣。
众圣之胜道，　愚夫皆远离，
若行此法者，　斯道为无上。
斯之最胜道，　能至无上处，
其中无衰恼，　无畏无灾难。
斯之无上道，　无色无形相，
不可以色相，　而能示现者。
斯之安隐道，　正直无所畏，
以斯道发趣，　究竟大涅槃。
斯之最净道，　犹若太虚空，
一切无挂碍，　常趣于涅槃。
若至涅槃者，　一往无复退，
斯之大涅槃，　最上胜安乐。
涅槃大宫殿，　空寂不可量，
故名大涅槃，　亦名大宫殿。
斯大涅槃中，　三毒烦恼灭，
若至其中者，　无退无受生。
涅槃大空寂，　犹若太虚空，
广大空寂故，　于中无挂碍。
涅槃大宫殿，　永离苦忧恼，
无边境界处，　说名为涅槃。
涅槃无数量，　数量不可得，
寂灭清凉性，　说名为涅槃。
涅槃无施设，　趣道亦无上，
无量无分别，　分别不可得。
我为诸菩萨，　开示于斯道，
若住斯道者，　彼近于涅槃。
若住于斯道，　世间胜安乐，
一切皆当得，　说名无畏者。
善住于斯道，　其心无所染，
由是道清净，　说名无畏者。
以见平正道，　一切能随觉，
一切资具中，　一切不贪著。
菩萨依怙者，　殊胜真实道，
饶益诸众生，　勇猛而发趣。
若得无上道，　最上道庄严，
令世悉欢喜，　斯道而发趣。
斯道最殊胜，　能令意清净，
随其所乐求，　一切当发趣。
若得圣王位，　转轮大军旅，
能舍大王位，　出家行学道。
若得天帝释，　大梵天王位，
于彼无耽著，　斯为善顺道。
世间诸学处，　一切能明了，
住于斯道中，　乃为实语者。

“复次，无边慧，诸菩萨摩诃萨，于此道中而发趣时，为欲摄取八正道故修行一法，所谓不作诸不善法。又为摄取八正道故修行二法：一者、于内随何善法如理思惟，二者、于外随何善法如理请问。又为摄取八正道故修行二法：一者、如事了知诸法，二者、了知无事无住无所分别。又为摄取八正道故修行二法：一者、于内随顺觉知，二者、于外无所执著。又为摄取八正道故修行二法：一者、自信无所分别；二者、众生若未有信，我令安住于此道中。又为摄取八正道故修行二法：一者、能于所作之业如实知见，二者、能于所作之业而无执著。又为摄取八正道故修行三法：一者、于诸苦取蕴中一一了知，二者、于诸无苦取蕴勤求至乐，三者、于诸和合法中专修远离。又为摄取八正道故修行三法：一者、宣说最上之法，语不乖违，随说法义心无诤论；二者、不著一切文字；三者、摄取一切诸法。又为摄取八正道故修行四法：一者、于义正方便事，二者、随义而作相应正方便事，三者、顺法而作观察正方便事，四者、不起一切执著正方便事。又为摄取八正道故修行四法：一者、能以坚誓自守如说而行，二者、能以六根善巧于道发趣，三者、能令意乐清净，四者、能住不放逸行。
“无边慧，诸菩萨摩诃萨，以此法行摄取道故，乃可名为随顺道者。观一切法性空故，无名故，无相故，无愿故，无生故，无作故，厌故，离故，灭故，出故。得法光明，观生尽时，不于无生而起生想，便于尔时超升离生，出过非法，得道清净，获无生忍。道清净故，过一切想，不住非想，灭于道想，离于法想，出无明网，以明修习所应得法悉能得之。明所修习得何等法？谓明修习得想受灭，得一切法决定善巧，得随秘密顺于法性。诸菩萨摩诃萨行此道时，不住于处，不为相覆，知一切法同于虚空，生如空生，性如空性，无有少相而为挂碍。此道清净，不畏灾患，被大甲胄，不为执缚，乘于大乘无所迷惑，离诸障难犹如虚空，于此道中而发趣之，为诸众生作大光明。无边慧，是为诸菩萨摩诃萨殊胜之道，非诸声闻、缘觉所行.”
尔时，世尊而说偈言：

“为摄八正道，　演说诸法行，
若住此道中，　斯为大精进。
善法修行者，　能于一切时，
不作不善法，　斯行摄于道。
菩萨修习者，　于内如理思，
于外求请问，　斯行摄于道。
菩萨观察者，　如事正了知，
如理如法住，　斯行摄于道。
菩萨依怙者，　于内随觉知，
于外无所执，　斯行摄于道。
菩萨无畏者，　自信无分别，
令他住净信，　斯行摄于道。
菩萨思惟者，　净诸所作业，
于业无所执，　斯行摄于道。
菩萨无系者，　常知苦取蕴，
求无苦取蕴，　斯行摄于道。
菩萨善智者，　修离和合行，
能离于和合，　斯行摄于道。
菩萨思义者，　随义能了知，
演说无违诤，　斯行摄于道。
菩萨具慧者，　不著于文字，
摄持一切法，　斯行摄于道。
菩萨行法者，　能与法相应，
亦随义相应，　斯行摄于道。
菩萨顺道者，　正住于坚誓，
如说而修行，　斯行摄于道。
菩萨道清净，　善净于意乐，
住法不放逸，　斯行摄于道。
菩萨一切时，　勤修此诸行，
身心获安乐，　斯行摄于道。
菩萨正念者，　住于清净道，
了知一切法，　皆空无有相。
菩萨观察者，　能令愿清净，
亦不住无愿，　远离于诸相。
菩萨如理观，　理趣悉平等，
于诸法不生，　无有少疑惑。
菩萨妙智者，　能观一切法，
厌离寂灭故，　明见而发趣。
菩萨观法者，　如理见法生，
不于生见生，　不于尽见尽。
菩萨精进者，　如是观察时，
出离于非法，　超升正位中。
菩萨妙智者，　斯道为清净，
速至大安隐，　成就无上忍。
菩萨妙智者，　随顺观诸法，
超过一切想，　常住于无想。
菩萨妙智者，　斯道能净治，
远离于道想，　亦不住法想。
菩萨妙智者，　斯道净治故，
出于无明网，　获大法光明。
菩萨妙智者，　能以明修习，
教授诸众生，　由是而发趣。
菩萨明修习，　为得一切法，
决定甚深义，　善巧大方便。
菩萨明修习，　方便离诸想，
随顺秘密法，　能知决定义。
菩萨妙智者，　以大法光明，
能灭于想受，　由是而发趣。
菩萨妙智者，　不住于斯道，
不住斯道故，　于道而发趣。
菩萨无畏者，　能知一切法，
犹若净虚空，　诸相无所覆。
菩萨知诸法，　其性同虚空，
诸法如空故，　清净而无垢。
菩萨如是住，　不为相所碍，
速为诸众生，　演说而教授。
菩萨妙智者，　一切道清净，
于道无灾患，　无碍而发趣。
如是清净道，　速往大菩提，
能于无为证，　平等而发趣。
菩萨大甲胄，　大乘及大道，
如空无挂碍，　清净而发趣。
趣斯乘及道，　如趣太虚空，
远离于众相，　无相而发趣。
大乘平等乘，　广大如虚空，
于斯清净道，　此乘当发趣。
一切诸菩萨，　尊重于斯法，
为诸众生故，　勇猛而发趣。
若诣大菩提，　住斯殊胜道，
非诸二乘等，　于此能发趣。
菩萨正忆念，　能令道清净，
以斯清净道，　最上而发趣。

“复次，无边慧，诸菩萨摩诃萨，如是发趣之时，能以善巧而正了知无量念处、正断、根、力、觉分、解脱，等持、等至、神足、止观，无量功德殊胜庄严，为欲降伏诸世间故被大甲胄，出三界故乘于大乘，摄受天、人、阿修罗故安住斯道，而发趣于阿耨多罗三藐三菩提。
“无边慧，诸菩萨摩诃萨，被大甲胄、乘于大乘、住斯道时，不以慈悲喜舍遍照众生，于诸众生不爱如己；如是甲胄大乘大道，而于大地所不堪受，一切众生不任亲近。若以哀愍利益众生，被大甲胄、乘于大乘、安住斯道；如是甲胄、大乘、大道，一切世间天、人、阿修罗所不能行，一切愚夫耽著世间住世间者亦不能见。又诸菩萨摩诃萨，哀愍一切诸众生故被大甲胄，能以甲胄加持地界、水火风界，令此地界而不倾覆，一切众生不生恐怖；能令水界、火界、风界，随彼所应作所应作。又诸菩萨摩诃萨，始自初心发趣甲胄，乃至今被斯大甲胄，乘此大乘，以清净道而发趣于一生补处，诣菩提树坐道场时，此三千大千世界之中，金刚所成坚固场地，若不加持，踊没倾覆。虽以坚固金刚所成，无堪荷负斯大甲胄、大乘、大道。又诸菩萨摩诃萨往昔誓愿，于诸众生趣慈悲故，十方诸佛、诸大菩萨共称赞故。设复金刚大轮围山、须弥卢山，一切宝山及余山王，若不加持，亦无堪荷斯大甲胄、大乘、大道。又诸菩萨摩诃萨本愿力故，诸佛如来本愿力故，于诸众生不为恼故，不为害故，不为损故，不为怨故，不为仇故，不凌恃故，不逼迫故，为令众生获安乐故，被大甲胄、乘于大乘、住斯道中，而发趣于阿耨多罗三藐三菩提。
“无边慧，诸菩萨摩诃萨被甲胄时，被慧甲胄，持慧刀仗，大慧回向，乘回向乘，起慧光明，住光明道，以慧明眼观察诸法，而发起于一切智智。为欲摄取一切智智，为诸众生修行般若波罗蜜、檀那波罗蜜、尸罗波罗蜜、羼提波罗蜜、毗梨耶波罗蜜、禅波罗蜜。一切皆以慧为先导，慧为修习，慧为摄持，回向阿耨多罗三藐三菩提.”
尔时，无边慧菩萨摩诃萨，白佛言：“希有世尊！诸菩萨摩诃萨若干智慧，遍一切处悉能摄持，成就无量诸佛之法.”
尔时，世尊告无边慧菩萨摩诃萨言：“无边慧，如是，如是，如汝所说。诸菩萨摩诃萨若干智慧，遍一切处，摄一切法，被大甲胄、乘于大乘、住斯大道，一一皆以慧为先导而发趣之。无边慧，设有智慧无慧先导，于此道中不能发趣。若有智慧以慧先导，遍一切处随转随行，以慧摄持，以慧防御，尔时乃名被大甲胄、乘于大乘、住斯大道，以安隐法饶益世间，能开慧眼以眼观察，慧身朗照放大光明，而发趣于阿耨多罗三藐三菩提。
“无边慧，是为诸菩萨摩诃萨所被甲胄，甲胄庄严所乘大乘，大乘庄严所行大道，大道庄严而发趣于阿耨多罗三藐三菩提。无边慧，诸善丈夫，甲胄庄严、大乘庄严、大道庄严、一切功德种种庄严，我若具说，于无量劫不可穷尽。为令汝等而了知故，亦为未来诸善丈夫，甲胄庄严、大乘庄严、大道庄严、无边功德资粮庄严，我今于此略说少分。彼善丈夫若闻我法，亦当被大甲胄、乘于大乘、住斯大道，功德庄严而发趣之.”
尔时，世尊而说偈言：

“我说一切断，　亦说四念住，
一切善方便，　斯由不放逸。
具足正忆念，　法善巧相应，
勇进而出离，　斯由不放逸。
根力菩提分，　被甲乘大乘，
以此为侍卫，　菩萨当发趣。
禅定胜解脱，　等持及等至，
以此为侍卫，　菩萨当发趣。
大慈悲喜舍，　被甲乘大乘，
以此为侍卫，　菩萨当发趣。
成就于止观，　神足及神变，
以此为侍卫，　菩萨当发趣。
无量诸功德，　被甲乘大乘，
于道无疲倦，　菩萨当发趣。
精进不放逸，　被甲乘大乘，
了知彼念处，　菩萨当发趣。
光明大甲胄，　降伏诸世间，
被斯甲胄已，　乃名为智者。
正趣一切智，　出过三界中，
乘斯大乘已，　乃名为智者。
大道清净道，　映蔽诸世间，
天人阿修罗，　乃名遍闻者。
如是诸菩萨，　普为诸众生，
能于一切时，　精进被甲胄。
菩萨不修习，　大慈及大悲，
大喜大舍等，　大地不堪受。
菩萨不修习，　于彼诸众生，
知时饶益事，　大地不堪受。
菩萨不修习，　于彼诸众生，
爱之如己者，　大地不堪受。
菩萨不修习，　以慈乘大乘，
诸山及大海，　大地不堪受。
菩萨不修习，　慈念诸众生，
乘于此大乘，　众生不亲近。
若被斯甲胄，　慈光不照明，
于彼大甲胄，　众生不亲近。
若被斯甲胄，　功德海无边，
加持四大界，　彼乃堪荷负。
摄取众生故，　普照以慈光，
加持四大界，　彼乃堪荷负。
摄取众生故，　成就大菩提，
加持四大界，　彼乃堪荷负。
不讥恼众生，　被斯大甲胄，
大乘而出离，　斯名为智者。
善巧大方便，　一切悉加持，
无上而出离，　斯名为智者。
由是此大地，　不没亦不倾，
水火风界等，　能作所应作。
然诸大菩萨，　被甲乃无边，
乘于此大乘，　以道而发趣。
成就一生处，　至于最后身，
往诣树王下，　坐于坚固地。
于此道场处，　安住如金刚，
身心不疲倦，　现证一切智。
菩萨无畏者，　若不以加持，
彼地当倾覆，　坏已无复成。
一切大地界，　若不以加持，
假使金刚成，　无不倾覆者。
菩萨于往昔，　大誓愿庄严，
于诸众生所，　已起大慈念。
现在十方界，　诸佛刹土中，
遍知两足尊，　一切皆护念。
设复余石山，　须弥卢宝山，
金刚轮围山，　坚固嶷然住。
菩萨智慧者，　若不以加持，
于斯大甲胄，　不堪为荷负。
诸佛诸菩萨，　神力所加持，
众生及大地，　堪近堪荷负。
被斯大甲胄，　不为恼众生，
甲胄无有上，　以乘当发趣。
被斯大甲胄，　不为害众生，
甲胄不思议，　以乘当发趣。
被斯大甲胄，　不为仇众生，
为除众生病，　以乘当发趣。
具足殊胜道，　无上最净治，
不恼不仇怨，　不害正安住。
被慧大甲胄，　乘慧回向乘，
甲胄不可坏，　回向无过上。
菩萨依怙者，　住道慧光明，
以慧观诸法，　无上而发趣。
菩萨殊胜道，　甲胄及大乘，
斯由慧光起，　是故心清净。
乘诸波罗蜜，　趣佛大菩提，
慧摄慧清净，　以慧为先导。
一切波罗蜜，　以此慧为先，
慧摄慧清净，　能授无上智。
菩萨不思议，　能起慧光明，
能燃大慧灯，　安乐而发趣。
起慧光明故，　慧眼由是开，
于佛无上智，　明见而发趣。
菩萨勇猛者，　甲胄乃无边，
无边庄严故，　名为大甲胄。
菩萨大智者，　大乘大庄严，
于佛一切智，　无染而发趣。
菩萨大智者，　大道大庄严，
殊胜不思议，　清净而发趣。
