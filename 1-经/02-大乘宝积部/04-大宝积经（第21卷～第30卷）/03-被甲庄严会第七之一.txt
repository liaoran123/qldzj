
如是我闻：一时，佛住王舍城迦兰陀竹林，与大比丘众，及诸菩萨摩诃萨俱，悉从种种佛刹来集。尔时，世尊无量百千众所围绕，供养恭敬。
时彼众中，有菩萨摩诃萨，名无边慧，即从坐起，偏袒右肩，右膝著地，稽首作礼，合掌向佛，白言：“世尊，我有少疑请问如来。愿垂听许，为我宣说.”
尔时，无边慧菩萨摩诃萨，而说偈言：

“大雄大丈夫，　世间无与等，
我为众生故，　少疑当请问。
不起师子座，　现身遍十方，
一切异论中，　无能倾动者。
智藏无边际，　诸力无有量，
世尊一一力，　普能度世间。
善住一切智，　善住于十力，
无畏大师子，　最胜无上尊。
十八不共法，　如来之所有，
照明于世间，　摧伏诸外道。
了知一切法，　是故无过上，
无失大导师，　我疑当请问。
无边离垢智，　大海不动智，
境界无碍智，　我疑当请问。
世尊善修集，　于道无疑惑，
安隐大导师，　我疑当请问。
已度诸暴流，　已断诸结缚，
能拔众毒箭，　我疑当请问。
已破无明㲉，　已息烦恼热，
清凉善安住，　我疑当请问。
无畏无上智，　无著无碍智，
法海一切智，　如来已证得。
佛无量功德，　智证悉圆满，
尽一切有漏，　破诸烦恼见。
世尊多积集，　无量大功德，
不思议法王，　我疑当请问。
世尊殊胜智，　普能照世间，
演畅法光明，　无边功德海。
导师法光故，　遍照于世间，
是故世间中，　佛法光明现。
法海一切智，　辩才无有上，
精进不思议，　清净离诸见。
佛眼无边故，　智境亦无边，
世间无等尊，　我疑当请问。
法王大牟尼，　能断众生惑，
导师我当问，　愿随其意乐。
我观一切处，　天上及人间，
无有等如来，　普遍照明者。
善住诸功德，　庄严大丈夫，
不思议法王，　仙中照耀者。
譬如大雪山，　众宝端严处；
世尊安法座，　端严亦如是。
妙音大精进，　能宣悦意声，
众生若得闻，　善根悉清净。
世尊人中胜，　时演法光明，
以是诸众生，　随意便开觉。
知时知众会，　知人大导师，
敷演法光明，　以时智慧者。
梵音大精进，　愿赐清净言，
如天雨大地，　法润遍沾洽。
世尊处众会，　普宣法雨已，
于此法希望，　众生皆满足。
最上胜安住，　如王处妙高，
惠施诸众生，　能令众欢喜。
大雄两足尊，　不思议境界，
一切诸众生，　无有能知者。
无量大丈夫，　众会已和合，
依怙大牟尼，　志求佛境界。
我于佛境界，　发趣故来集，
导师无碍智，　如何疾开觉？
我随其意乐，　瞻颜欲请问，
世尊愿开示，　为断诸疑惑。
若闻无上法，　便得心欢喜，
踊跃充遍身，　能断众疑网。
法王无上尊，　一切智无畏，
一切知见者，　我疑当请问。
佛于一切法，　无有少疑惑，
精进大导师，　我疑当请问。
无上断疑者，　于法不疑惑，
无边功德海，　我疑当请问。
无边大光明，　无边大功德，
无边清净智，　我疑当请问。
无边精进智，　无边境界智，
无边饶益智，　我疑当请问。
世尊无边智，　离边及无边，
能断一切疑，　我疑当请问。
不思议法王，　垂哀听我问，
见许我当问，　牟尼为宣说。
请问一切智，　释迦名称尊，
若垂听许我，　愿决我疑网。

尔时，世尊告无边慧菩萨摩诃萨言：“无边慧，汝今于我渴仰志求，欲于如来几何所问？若有问者，我当解说.”
尔时，世尊而说偈言：

“告无边慧，　汝欲何问，　悉应问之，　我当解说，
如彼所问，　一一发明，　随其乐欲，　速为开示。
我为汝说，　一切无疑，　如汝志求，　称汝所问。
汝今时问，　如时如义，　以时问故，　我决定说。
如汝意乐，　问所应问，　我皆随顺，　为汝说之。
汝今时问，　我亦时说，　断汝疑网，　当得无疑。
我为法王，　了义究竟，　于一切法，　得无疑惑。
我于诸法，　正觉难思，　如众生意，　所问为说。
我于诸法，　悉无有疑，　时而问者，　速当为说。
我时为说，　无有疑惑，　如其意乐，　释彼所疑。
我常了知，　时及众会，　诸众生等，　意趣所同。
亦常观察，　一切众生，　有欲无欲，　彼皆明见。
若有智者，　能善修行，　我皆以时，　正法开悟。
若无智者，　愚痴迷乱，　彼无慧明，　不尊重法。
若无尊重，　于法不求，　虽闻此法，　无大明智。
法善巧者，　于法希求，　若闻此法，　得大明智。
乐大乘者，　求人中尊，　闻斯法已，　得大明智。
佛无上智，　不思议智，　而发趣者，　闻皆满足。
乐无碍智，　求最上尊，　彼闻此法，　得大饶益。
若有智性，　求不思议，　彼闻此法，　得无上智。
若有众生，　求佛道场，　转无上轮，　得法欢喜，
爱乐精进，　于法尊崇，　闻离垢法，　欣然踊跃。
若有众生，　乐善修习，　以法光明，　说无上法，
荷诸重担，　无边策修，　彼闻法已，　欢喜充满。
若有希愿，　善法思惟，　于彼慈哀，　为之开释。
哀愍汝等，　随汝所问，　我能决定，　当断汝疑。
我多千岁，　修行善巧，　疑惑已除，　知汝意乐。
若有疑者，　恣汝所问，　当为汝说，　断诸疑惑。
若有疑者，　恣汝所问，　如其乐欲，　我当说之。
若有疑者，　恣汝所问，　我住于法，　得无动摇.”

尔时，无边慧菩萨摩诃萨，白佛言：“世尊，如来应正遍知，我于菩萨乘中少有所疑，今当请问：何等善丈夫远离于怖畏，一心正念，为诸众生被大甲胄，于大甲胄而庄严之，起大爱乐而尊重之，以不放逸乘此大乘，以大清净平正之道，无诸堆阜、瓦石、荆棘、众恶杂秽、诸见稠林，亦无毒刺苦恼坑坎，亦无系执怖惧艰难，正直无曲，如理平道，无障碍道，剪诸稠林，裂一切网，远离黑暗，蠲除爱著，舍和合故，而发趣于阿耨多罗三藐三菩提？世尊，如来应正遍知，我于此义故致斯问，何等善丈夫？何等大甲胄？被此甲胄，乘于大乘，以斯大道而当发趣？
“世尊，应说诸菩萨摩诃萨甲胄庄严，安住于道，安住诸法理趣善巧；于法理趣住善巧故，而能起于诸法理趣善巧光明；法光明故，不舍甲胄，乘于大乘，以不退转精进之力，无忘念根，相续慧力，速能成就法界理趣分明善巧，往诣道场转于法轮；为诸众生演说法故，一切众生如其所愿，如其发趣解脱生死。世尊，如来应正遍知，此之大乘，我欲利益安乐众生故问斯义。
“世尊，如来一切知者，一切见者，以何等法成就诸菩萨摩诃萨一切诸法海印三昧？以三昧故，令诸菩萨摩诃萨乃至未证阿耨多罗三藐三菩提犹不退转。世尊，如来知见成就未曾有法，善诸众生智慧之药，故我问耳!”
尔时，无边慧菩萨摩诃萨，而说偈言：

“为诸菩萨故，　我问两足尊，
一切知见者，　甚深佛法义。
大乘所修行，　何定能发趣？
我今皆请问，　饶益诸众生。
云何善丈夫，　能被无边甲？
如是被甲已，　云何当发趣？
云何起乐欲？云何爱于彼？
云何大精进？云何不放逸？
云何诸菩萨，　乘于此大乘？
乘已复云何？此事应当说。
云何乘大乘，　发趣菩萨道？
惟愿世尊师，　速为我宣说。
云何平正道，　平等而发趣，
于诸见稠林，　剪伐恒无倦？
于诸境界中，　云何得超越？
云何以平等，　裂于贪爱网？
云何除黑暗，　得大智光明？
彼诸菩萨等，　云何当发趣？
云何能观察，　远离众结缚？
云何诸菩萨，　离缚善安住？
云何诸菩萨，　超过大怖畏，
善巧诸法义，　发趣于无上？
菩萨被何等，　无边大甲胄，
被斯甲胄已，　乘于此大乘？
云何诸菩萨，　发趣平正道？
我今所问者，　世尊应演说。
菩萨云何得，　庄严大甲胄，
庄严无上乘？世尊应演说。
安住于斯道，　及彼道庄严，
诸法之善巧，　世尊应演说。
云何能了知，　法界之理趣，
法善巧光明？世尊应演说。
云何诸菩萨，　得此法光明，
究竟一切法？世尊应演说。
云何诸菩萨，　得法光明已，
不舍大甲胄，　由是而发趣？
云何诸菩萨，　乘于此大乘，
精进不退转，　由是而发趣？
云何诸菩萨，　志念常坚固，
能以智慧力，　而得善调伏？
云何得法界，　理趣之善巧？
法王不思议，　世尊愿宣说。
云何能速往，　至于菩提场，
转于大梵轮，　世无能转者？
云何无所动，　演说于诸法？
为一切众生，　如其昔所愿，
演说诸法故，　解脱于生死。
云何令众生，　究竟获安乐？
饶益众生故，　我问世导师。
一切知见者，　愿为我宣说，
当以何等法，　成就诸菩萨，
一切法大海，　所作印三昧？
乐求佛法者，　渴仰大菩提，
若闻此法者，　举身悉充悦。”

尔时，世尊告无边慧菩萨摩诃萨言：“善哉！善哉！无边慧，汝于往昔供养承事无量诸佛，种诸善根，集诸功德不可称量，于此深法欣求渴仰，以大志乐成就众生，而兴大悲问于如来。汝今谛听，善思念之，吾当为汝，说诸菩萨摩诃萨以功德成就，而发趣于阿耨多罗三藐三菩提.”
“唯然！世尊，愿乐欲闻.”
尔时，世尊告无边慧菩萨摩诃萨言：“无边慧，诸菩萨摩诃萨，为阿耨多罗三藐三菩提被甲胄者，为欲摄取诸众生故被大甲胄，为诸众生布施清净故被大甲胄，为诸众生持戒清净故被大甲胄，为诸众生忍辱清净故被大甲胄，为诸众生精进清净故被大甲胄，为诸众生禅定清净故被大甲胄，为诸众生智慧清净故被大甲胄，为诸众生获安乐故被大甲胄，为诸众生起饶益事相应心故被大甲胄，为诸众生贪瞋痴病作对治故被大甲胄，为大功德作善巧故被大甲胄，为无上智善圆满故被大甲胄，为诸众生生死怖畏作救护故被大甲胄，为欲显现无等等智善圆满故被大甲胄。于此三千大千世界，所有诸魔、若魔眷属，若魔使者、住魔业者，及行诸见稠林险迳，一切外道诸遮罗迦出家，吠陀乌摩利迦，路伽耶陀，及此外道相应之辈，与交战故被大甲胄。诸菩萨摩诃萨如是被于大甲胄已，不舍甲胄起大精进，能入一切众生界中，以忍安住远离怖畏，不惊不惧，不动不乱，而复被于无边甲胄，所谓救护一切众生甲胄，剪一切见稠林甲胄，破诸魔军甲胄，能授智慧甲胄，无边津梁甲胄，度诸重担甲胄，增长净信甲胄，安住尸罗甲胄，净治业藏甲胄，一切清净力藏甲胄，方便善巧力藏甲胄，能断一切执著甲胄，不退不悔智慧甲胄。诸菩萨摩诃萨，被于如是大甲胄已，亦不舍离，乃至尽边际，坚固精进力曾不动摇，而发趣于阿耨多罗三藐三菩提.”
尔时，世尊而说偈言：

“菩萨被甲胄，　为摄诸众生，
众生无边故，　被甲亦无边。
布施清净故，　一切令充悦，
为利诸众生，　乃被斯甲胄。
持戒清净故，　饶益于世间，
为利诸众生，　乃被斯甲胄。
忍辱清净故，　勇猛善安住，
为利诸众生，　乃被斯甲胄。
精进清净故，　成就不退转，
为利诸众生，　乃被斯甲胄。
禅净定清故，　所行境亦然，
为利诸众生，　乃被斯甲胄。
智慧清净故，　无漏无过上，
为利诸众生，　乃被斯甲胄。
一切诸众生，　乐具悉当与，
善知此义故，　乃被斯甲胄。
菩萨于众生，　能为饶益事，
以清净四摄，　普遍诸有中。
若病贪瞋痴，　而为对治者，
授诸众生药，　所患令消除。
由是诸菩萨，　善能被甲胄，
于功德资粮，　获无边善巧。
众生生死苦，　逼迫不安隐，
我当为救护，　被甲胄无边。
无边生死苦，　我能令解脱，
爱见网所缚，　一切皆当断。
于此烦恼网，　一切能断者，
坚固精进力，　勇猛而被甲。
一切诸众生，　令住安乐道，
以是趣涅槃，　安隐而无上。
以大精进力，　乃被斯甲胄，
当共一切魔，　敌战尝无倦。
若住于诸见，　稠林而行者，
路伽耶陀等，　被甲利于彼。
及余无量众，　行诸非道者，
于彼咸利益，　故被甲无边。
如是被甲已，　不舍于甲胄，
起大精进力，　被甲胜坚固。
入于生死界，　以忍得安住，
成就坚固忍，　被甲无过上。
远离于怖畏，　亦无有惊惧，
被无边甲胄，　一切勤修习。
善住于甲胄，　常能正了知，
寂然不动摇，　不乱不退转。
被如是甲已，　智者复当被，
救护众生甲，　破坏众魔甲。
无边津梁甲，　一切悉当被，
勇猛胜智人，　被已得安住。
为大重担故，　被甲无有上，
度一切众生，　苦担悉令脱。
增长清净信，　善住于六根，
戒得共相应，　被甲无过上。
成就勇猛智，　菩萨能安住，
威仪戒相应，　被甲无所动。
于昔胜尊众，　清净修诸业，
是故被甲胄，　而常不怯弱。
以爱众生慧，　饶益诸世间，
通达于方便，　被甲善安住。
于巧方便智，　菩萨能通达，
如是被甲已，　断除众结缚。
远离一切执，　正信不违背，
被甲之智人，　发趣于无上。
菩萨能决定，　自利及利他，
以善精进力，　坚固无退转。

“复次，无边慧，诸菩萨摩诃萨，于无量劫荷诸重担，被大甲胄。如是甲胄，若魔、若魔眷属、或魔使者，及行邪见稠林恶碛诸众生等，所不能见。何以故？无有形色，不可示现，无对无相，舍相离相，无名字故。
“无边慧，假使飞箭量如须弥，攒锋激射无能中者。设以三千大千世界所有众生，一一为魔，各有若干魔军眷属，竞共俱时发诸利箭亦如须弥，彼终不能坏。诸菩萨摩诃萨，如是甲胄乃至不能损一毛端，于诸菩萨摩诃萨意，尚犹不能令有异念，何况身也！诸菩萨摩诃萨，若以一心摧伏彼者，能令众魔退散消灭，善能安住；如是甲胄而不动摇，一切众生无能坏者。何以故？以无相故；非诸众生见所行故；一切众生不能见知，诸菩萨摩诃萨而能了知一切法故；如实知见被大甲胄，为欲救护诸众生故；于一切法无所执著，为欲饶益诸众生故；于一切法亦无所得，是故众生不能见知。如是甲胄无有形相、无有示现、无言说故，不与色相应，不与受、想、行、识相应，不与内相应，不与外相应，不与亦内亦外相应，不与非内非外相应，不与界相应，不与处相应，不与地界相应，不与水界相应，不与火、风、空界相应，不与欲界相应，不与色、无色界相应，不与有作相应，不与无作相应，不与亦有作亦无作相应，不与非有作非无作相应，不与声闻地相应，不与独觉地相应，不与佛地相应，不与语言道相应，亦不与色因相应，不与色相相应，不与受、想、行、识因相应，不与受、想、行、识相相应，亦不与相非相相应，亦不与一切法相应，非不相应，无有系缚，无有解脱，亦非算数譬喻可知，以一切法过诸数故。如是甲胄，一切法见皆不可得，色见不可得，受、想、行、识见不可得，乃至无少法见可得。如是甲胄，不与一切法相应非不相应，不与色相应非不相应，不与受、想、行、识相应非不相应，于一切法若相应不相应，彼皆远离。如是甲胄，亦无有作，作者无故；亦无有相，相非有故；无处所相，无和合相，无有分别，无有动摇，无有攀缘，无性可见。被甲胄者亦不可得，如是被甲亦不可见。何以故？诸菩萨摩诃萨被甲胄时，而不见有谁为被甲、何处被甲、从何被甲，亦不见有我能被甲、我所被甲，亦不见有此处被甲、他处被甲，亦不见有如是被甲所为。众生于一切法无所行故，无所有故。诸菩萨摩诃萨，被如是甲胄，则被如来所被甲胄，身不可得，心不可得，意不可得，不可得故远离分别。诸菩萨摩诃萨，若住少法，若得少法，现被甲胄，当被甲胄，不应说名被大甲胄。若心超过，乃可说名被不思议大甲胄也。诸菩萨摩诃萨，不为少众生故被大甲胄，亦不为一劫众生故被大甲胄，亦不为百千劫、百千俱胝劫、百千那由他俱胝劫诸众生故被大甲胄，为于无量无数劫中诸众生故被大甲胄，是故说名被于无量大甲胄也。诸菩萨摩诃萨被甲胄时，被于不住众生想甲胄，不起我想甲胄，离众生想甲胄，灭我想甲胄，知众生性甲胄，知我性甲胄，过想受甲胄，知一切法无作相甲胄，空相甲胄，无想相甲胄，无愿相甲胄，知一切法无生相甲胄，无灭相甲胄，知一切法差别性相甲胄，无差别性相甲胄，知一切法事相甲胄，无事相甲胄。无边慧，若住于事而被甲胄，终不说名被大甲胄；以诸菩萨摩诃萨不住于事求大智慧，是故说为被大甲胄.”
尔时，世尊而说偈言：

“无量千劫中，　被大无边甲，
为欲令众生，　解脱诸苦恼。
如是大甲胄，　若魔若魔使，
作诸魔业者，　眼所不能见。
及余众生等，　行见稠林者，
甲胄不思议，　亦非彼所见。
无色无形像，　无对无相待，
甲胄不思议，　故非眼所见。
无名亦无相，　远离一切相，
甲胄无有边，　故无相见者。
假如须弥箭，　攒钻来中射，
甲胄不思议，　令箭自摧折。
世界所有魔，　亦以须弥箭，
于斯大甲胄，　竞共来激射。
然于大甲胄，　不损如毛端，
甲胄不思议，　无能摧坏者。
由是诸菩萨，　身心无变异，
甲胄不思议，　谁能倾动者？
若以一念心，　摧伏诸魔众，
菩萨不思议，　魔军咸退散。
如是大甲胄，　未尝有动摇，
一切诸众生，　而无能见者。
一切诸众生，　不知甲胄相，
是故诸众生，　眼所不能见。
菩萨为依怙，　能知一切法，
犹若胜金刚，　斯为善被者。
不受一切法，　救护诸众生，
顺诸佛法故，　斯为善被者。
甲胄无所取，　随顺一切法，
甲胄不思议，　斯为善被者。
甲胄无示现，　净治一切法，
诸法离言说，　无能示现者。
不与色相应，　不与受相应，
不与想行识，　相应及和合。
不与内相应，　不与外相应，
不与内外俱，　相应及和合。
不与界相应，　不与处相应，
若界若处中，　亦无有和合。
不与地相应，　不与水相应，
不与火风空，　相应及和合。
不与欲相应，　不与色相应，
不与无色界，　相应及和合。
一切无所得，　不与诸有作，
不与诸无作，　相应及和合。
甲胄不思议，　无住无和合，
无缚无解脱，　亦无不相应。
甲胄无边际，　不共声闻地，
不共独觉地，　相应及和合。
乃至诸佛地，　及与一切法，
一切不相应，　一切不和合。
种种语言道，　而无能及者！
甲胄无有边，　无体难思故。
不与一切法，　相应不相应，
甲胄不思议，　超过一切数。
甲胄无有上，　无缚无非缚，
亦无有色相，　受想行识相，
不与彼诸相，　相应及和合；
不与诸法相，　相应不相应；
亦不与无相，　相应及和合。
甲胄无有上，　无缚无解脱，
一切诸法中，　不堕一法数。
一切诸法中，　甲胄不可得，
是故无有上，　说名不思议。
甲胄无有色，　无受亦无想，
无行亦无识，　非诸蕴所摄。
如是勇猛者，　被斯大甲胄，
身心无所得，　不见微少法。
过诸思择故，　清净心安住，
而常无怯弱，　说名不思议。
坚固被甲胄，　其心无所动，
不计诸劫量，　说名不思议。
甲胄无有量，　不取法非法，
以无时量故，　说名不可量。
不起众生想，　亦无有我想，
能知此想故，　一切想不生。
亦知一切法，　此法皆无相，
如是被甲胄，　说名不思议。

“复次，无边慧，此大甲胄，名曰妙法严具庄严，亦名最上，不可坏故；亦名一切法无差别，不于少法作差别故。诸菩萨摩诃萨被此甲胄，持大慧力，乘于大乘、最上之乘、无等等乘、大摄受乘、无边摄受乘。一切众生乘此乘者，于此乘中无不容受，然于此乘不增不减，能令众生安乐而住，亦令众生安乐而出。若有众生乘此决定安乐乘者，无有身心疲倦劳苦。
“无边慧，此乘映蔽一切世间天、人、阿修罗，声闻、缘觉及余诸乘，而当出离。此乘无来、无去、无住、无见、无知，前际不可得，后际不可得，中际不可得，三世平等犹如虚空，不离尘染，无有相待，无有障碍，亦无执著，以此乘故而当出离。此乘无量、不可量故，本无碍相、不住相故，最上第一。乘此乘者无怯弱心，而发趣于阿耨多罗三藐三菩提。
“无边慧，此乘如灯，如日月轮，为诸众生作大光明；此之大乘亦复如是，光照三千大千世界，无能映蔽，无能障碍，能以无边大功德海，而发趣于阿耨多罗三藐三菩提。
“无边慧，此乘离闇，能除一切世间之病，超过一切世间之法，摄大众生，非诸下劣所能乘也；唯除能被大甲胄者，如我所说，于无量劫救护众生，供养诸佛种种善根，资粮清净之所能乘。声闻、缘觉及余下劣，系缚世间，世间相应，或增上慢慢，所谓调伏一切外道无信之辈，尚不欲闻此乘之名，何况而能乘此乘也？若有众生游戏不可思议境界，乘此乘已如其胜愿，而发趣于阿耨多罗三藐三菩提。
“无边慧，此乘无际，初中后际不可了知。此乘际断，际不可得；无边际，是乘际；无量际，是乘际。无边慧，乘无边际，亦无中际，无有少际而可断者。言际断者，以无少际说为际断，不分别际说为际断，如是名为此乘际断。际无所有说为中际，际无所有说为边际，际无所有以际说之，于彼际中际不可得，不可得故边际、中际无际无断入于际门，入际门故此乘超过，于彼超过亦无所得。无边慧，何者为际？谓断常际。入语言故际则非际，彼断常际无有边际；以彼际相相无边故，所言际者无有分别，分别断故超过于际，远离断常。
“无边慧，有身见者，则于际门有所依止。若无身见，则于际门无所执著；无执著故，于断常际乃能超过。无边慧，断常际者而无有实，但诳语言，于三有中分别二际！于彼二际，若不摄取、若不相应，乃能超过，断身见故，于二际门而无所执。无边慧，若诸菩萨摩诃萨，未离身见，则不名为被大甲胄、乘于大乘，于彼际门则为执著；设欲断际起断际想，于前后际而有分别。若诸菩萨摩诃萨，已离身见，是则名为被大甲胄、乘于大乘，于彼际门则无所执，过二际已，以安乐乘，而发趣于阿耨多罗三藐三菩提。
“无边慧，诸菩萨摩诃萨，以大慧力，能于一切住际之法不断不破，善巧方便摄取止观，修习无相得无相证，则为诸佛授法光明；法光明故一切际断，于彼际断亦无所执，无有少际。于彼际门，若相应、若不相应，若忆念、若不忆念，于一切法善巧方便安住止观，便获无边大法光明；法光明故远离黑暗怖畏毛竖，建大法幢，出大梵音，大师子吼告众生言：‘汝等速来，于此大乘、大安乐乘、大调御乘、大发趣乘，而发趣于阿耨多罗三藐三菩提。’为诸众生演法光明，法光明故，能令众生被大甲胄乘此大乘。
“无边慧，诸菩萨摩诃萨，于此大乘、此大甲胄勿生悭吝，当愿众生发菩提心，被此甲胄乘此大乘。于此大乘、此大甲胄亦勿悭吝，而能展转劝诸众生，复愿众生被此甲胄乘此大乘而当出离。诸菩萨摩诃萨，住是行时，摄取佛国，清净佛国，摄取声闻及诸菩萨圆满功德，以此无边大功德海，而发趣于阿耨多罗三藐三菩提。
“无边慧，此之大乘等于法界，此岸、彼岸无可得者，然能运载一切众生，从此至于法界之中，无处相应，法界相应，甲胄相应。若于此乘等于法界，勤修习者，而发趣于阿耨多罗三藐三菩提。无边慧，譬如法界无有尘染，无能坏者，无能染者。此之大乘亦复如是，无坏无染；无坏染故，而当趣于一切智智，是故此乘说为大乘。此乘无碍，一切世间天、人、阿修罗不能退转，以无著故而当趣于一切智智，是故此乘说为大乘。言大乘者，谓大庄严，一切庄严无不入此大乘中者.”
尔时，无边慧菩萨摩诃萨，白佛言：“世尊，于此乘中，岂有有为诸庄严耶?”
尔时，世尊告无边慧菩萨摩诃萨言：“如是，如是，无边慧，我随世俗，于此乘中亦说一切有为庄严。无边慧，若转轮王、帝释、梵王，无不皆从此大乘出，若已出者、若当出者。虽住转轮、释、梵尊位，不为生死烦恼过失之所染著，能于诸欲一一称量，既称量已则便厌舍，于出离道而能了知。无边慧，若诸菩萨摩诃萨，乘此乘者虽受生死，于一切处不为染污，能见过患，能知出离。若我于此未说诸法及诸庄严，以此乘相，于彼诸法及诸庄严亦能了知，而发趣于阿耨多罗三藐三菩提.”
尔时，世尊而说偈言：

“大乘无上乘，　此乘不思议；
若有乘此乘，　彼皆当出离。
是大依止处，　此乘不思议，
无量无边际，　故名为大乘。
一切诸众生，　乘于此乘者，
此乘无有减，　亦复无有增。
一切诸众生，　乘于此乘者，
安乐而发趣，　于中无苦恼。
若诸菩萨等，　于此乘发趣，
直进无他行，　身心不疲倦。
照明于世间，　天人阿修罗，
当于此大乘，　无上而发趣。
映蔽诸缘觉，　及以声闻乘，
亦于此大乘，　无上而发趣。
无来亦无去，　无住无前际，
后际及中际，　无得无所见。
三世悉平等，　犹若净虚空，
此乘亦如是，　远离诸烦恼。
此乘无相待，　无障无挂碍，
一切悉能救，　所向无执著。
此乘无有量，　亦无一切相，
自性不可得，　无畏不思议。
若有乘此乘，　得无所畏者，
乃于佛法中，　无障无挂碍。
以此乘发趣，　普明于世间，
如日百千光，　无时而不照。
此乘不可坏，　无能映蔽者，
无量德资粮，　无上而发趣。
此乘超世间，　出过于三界，
远离诸黑闇，　能趣于无漏。
此乘唯摄取，　一切诸菩萨，
其余众生类，　于中不容受。
若有智慧者，　无量千劫中，
方便勤修习，　乃乘于此乘。
非诸声闻众，　及以诸缘觉，
一切外道辈，　而能乘此乘。
若有诸众生，　趣于非道者，
斯人鲜福德，　不堪闻此乘。
若有诸众生，　于不思议法，
善巧而游戏，　安住于此乘。
随其所建立，　殊胜之誓愿，
住斯正道中，　无上而发趣。
此乘无边际，　亦无有中际，
边际及中际，　一切不可得。
以际不可得，　此乘无有际，
一切际断故，　安乐而发趣。
此乘无边际，　无边是乘际，
此乘无量际，　无量是乘际。
此乘无际断，　无际为际断，
于际不分别，　断亦不可得。
乘际无边际，　亦无有中际，
亦无无际际，　际性无所有。
于际无际相，　非际为际相，
于彼诸际中，　际相无所有。
非际说际门，　此乘已超过，
于彼所过量，　相应不可得。
我说断常际，　有边无边际，
如是一切际，　彼际悉非际。
一切际无边，　际相无所有，
一切际自性，　于中不分别。
如是诸际中，　以断于分别，
边际无边际，　一切悉能断。
若有有身见，　则说诸际门，
执著此诸际，　为无依怙者。
若无有身见，　不著诸际门，
不执一切际，　为能照明者。
一切际非际，　诸际非真实，
一切际性相，　彼皆无所有；
不受一切际，　于际悉超过，
不著诸际门，　能断有身见。
若于有身见，　不断不远离，
不被大甲胄，　不乘于大乘；
以受于诸际，　分别诸际相，
前际及后际，　一切皆分别。
若于有身见，　一切已能断，
乃被无边甲，　乘于无上乘。
不著诸际门，　为世智慧者，
能于种种际，　一切悉超过，
由是佛法中，　安乐而发趣。
菩萨善观察，　能以大慧力，
不得少有法，　可断可除灭。
常以善方便，　善摄于止观，
一相了知故，　诸相皆了知。
安住于正法，　得大法光明，
以是法光明，　决了彼诸际。
不见少有际，　若际及非际，
于彼可相应，　一切无所著。
若见苦众生，　慰谕而告言：
汝来于此乘，　安乐而出离，
一切受生处，　能作法光明。
被甲乘大乘，　亦以此开示，
此乘此甲胄，　于彼勿悭吝；
亦令诸众生，　被甲乘大乘，
乘此安乐乘，　无上而发趣。
如是诸菩萨，　安住此修行，
能于佛法中，　以速而发趣；
清净佛国土，　摄受诸声闻，
及诸菩萨等，　功德庄严事。
