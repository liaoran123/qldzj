
如是我闻：一时，佛在王舍城耆阇崛山中，与大比丘众八百人俱，菩萨摩诃萨四万二千。时有菩萨名无垢藏，与九万二千诸菩萨众，恭敬围绕从空而来。
尔时，世尊即告大众：“彼诸菩萨，为遍清净行世界普华如来，劝发来此娑婆世界，令于我所听受普入不思议法门。其诸菩萨亦当集会.”说是语已，无量无边他方此界诸菩萨众，悉来集会耆阇崛山，顶礼佛足，却住一面。
尔时，无垢藏菩萨，手持七宝千叶莲花，至如来所，头面礼足，白佛言：“世尊，遍清净行世界普华如来，以是宝华奉上世尊，致问无量：‘少病少恼，起居轻利，安乐行不？’”作是语已，即升虚空，结跏趺坐。

尔时，文殊师利菩萨摩诃萨，于大众中即从座起，偏袒右肩，右膝著地，合掌恭敬而白佛言：“我念过去久远世时，曾于普灯佛所，闻说普入不思议法门。我于尔时，即便获得八千四百亿那由他三昧，又能了知七十七万亿那由他三昧。善哉！世尊，愿垂哀愍，为诸菩萨说此法门.”
尔时，佛告文殊师利：“汝今谛听，善思念之，当为汝说.”
文殊师利言：“唯然！世尊，愿乐欲闻.”
佛言：“若诸菩萨欲学此法，应当修习诸三昧门，所谓色相三昧、声相三昧、香相三昧、味相三昧、触相三昧、意界三昧、女相三昧、男相三昧、童男相三昧、童女相三昧、天相三昧、龙相三昧、夜叉相三昧、乾闼婆相三昧、阿修罗相三昧、迦楼罗相三昧、紧那罗相三昧、摩睺罗伽相三昧、地狱相三昧、畜生相三昧、阎魔罗界三昧、贪相三昧、瞋相三昧、痴相三昧、不善法三昧、善法三昧、有为三昧、无为三昧。文殊师利，若诸菩萨于如是等一切三昧，善通达者，是则已为修学此法。
“文殊师利，云何名为色相三昧?”即说颂曰：

“观色如聚沫，　中无有坚实，
不可执持故，　是名色三昧。

“复次，文殊师利，云何名为声相三昧?”即说颂曰：

“观声如谷响，　其性不可得，
诸法亦如是，　无相无差别，
了知皆寂静，　是名声三昧。

“复次，文殊师利，云何名为香相三昧?”即说颂曰：

“假令百千劫，　常嗅种种香，
如海纳众流，　而无有厌足。
其香若是实，　则应可满足，
但有假名字，　其实不可取。
以不可取故，　鼻亦无所有，
了知性空寂，　是名香三昧。

“复次，文殊师利，云何名为味相三昧?”即说颂曰：

“舌根之所受，　碱醋等诸味，
皆从众缘生，　其性无所有。
若能如是知，　因缘和合起，
了此不思议，　是名味三昧。

“复次，文殊师利，云何名为触相三昧?”即说颂曰：

“触但有名字，　其性不可得，
细滑等诸法，　皆是从缘生。
若能知触性，　因缘和合起，
毕竟无所有，　是名触三昧。

“复次，文殊师利，云何名为意界相三昧?”即说颂曰：

“设集三千界，　无量诸众生，
一心共思求，　意界不可得。
不在于内外，　亦不可聚集，
但以于假名，　说有种种相。
犹如于幻化，　无住无处所，
了知彼性空，　是名意三昧。

“复次，文殊师利，云何名为女相三昧?”即说颂曰：

“四大假为女，　其中无所有，
凡夫迷惑心，　执取以为实。
女人如幻化，　愚者不能了，
妄见女相故，　生于染著心。
譬如幻化女，　而非实女人，
无智者迷惑，　便生于欲想。
如是了知已，　一切女无相，
此相皆寂静，　是名女三昧。

“复次，文殊师利，云何名为男相三昧?”即说颂曰：

“自谓是男子，　见彼为女人，
由斯分别心，　而生于欲想。
欲心本无有，　心相不可得，
由妄分别故，　于身起男想。
是中实无男，　我说如阳焰，
知男相寂静，　是名男三昧。

“复次，文殊师利，云何名为童男相三昧?”即说颂曰：

“如树无根枝，　花则不可得，
以花无有故，　其果亦不生。
由无彼女人，　童男亦非有，
随于分别者，　假说如是名。
了知彼女人，　及童男非有，
能如是观察，　是童男三昧。

“复次，文殊师利，云何名为童女相三昧?”即说颂曰：

“如断多罗树，　毕竟不复生，
何有智慧人，　于中求果实？
若有能了知，　诸法无生者，
不应起分别，　童女为能生。
又如焦谷种，　其芽本不生，
女人亦复然，　是童女三昧。

“复次，文殊师利，云何名为天相三昧?”即说颂曰：

“因清净信心，　及以众善业，
受诸天胜报，　端正殊妙身。
珍宝诸宫殿，　非由造作成，
曼陀罗妙华，　亦无种植者。
如是不思议，　皆因业力起，
能现种种相，　犹若净琉璃。
如是殊妙身，　及诸宫殿等，
皆从虚妄生，　是名天三昧。

“复次，文殊师利，云何名为龙相三昧?”即说颂曰：

“受此诸龙身，　由不修于忍，
兴澍大云雨，　遍满阎浮提。
不从前后际，　亦不在中间，
而能生此水，　复归于大海。
如是诸龙等，　积习性差别，
起于种种业，　业亦无有生。
一切非真实，　愚者谓为有，
能如是了知，　是名龙三昧。

“复次，文殊师利，云何名为夜叉相三昧?”即说颂曰：

“是大夜叉身，　从于自心起，
是中无有实，　妄生于恐怖。
亦无有怖心，　而生于怖畏，
观法非实故，　无相无所得。
空无寂静处，　现此夜叉相，
如是知虚妄，　是夜叉三昧。

“复次，文殊师利，云何名为乾闼婆相三昧?”即说颂曰：

“彼实无所趣，　名言假施设，
了知趣非趣，　乾闼婆三昧。

“复次，文殊师利，云何名为阿修罗相三昧?”即说颂曰：

“修罗相所印，　其相本无生，
无生故无灭，　阿修罗三昧。

“复次，文殊师利，云何名为迦楼罗相三昧?”即说颂曰：

“无身以为身，　名字假施设，
名相无所有，　迦楼罗三昧。

“复次，文殊师利，云何名为紧那罗相三昧?”即说颂曰：

“法无作而作，　说为紧那罗，
了知此不生，　紧那罗三昧。

“复次，文殊师利，云何名为摩睺罗伽相三昧?”即说颂曰：

“彼由于名字，　随世而安立，
是中无有法，　而妄起分别。
了知此分别，　自性无所有，
彼相寂静故，　摩睺罗三昧。

“复次，文殊师利，云何名为地狱相三昧?”即说颂曰：

“地狱空无相，　其性极清净，
是中无作者，　从自分别生。
我坐道场时，　了此无生相，
无相无生故，　其性如虚空。
此相皆寂静，　是地狱三昧。

“复次，文殊师利，云何名为畜生相三昧?”即说颂曰：

“如云现众色，　是中无有实，
能令无智人，　于此生迷惑。
于彼畜生趣，　而受种种身，
犹如虚空云，　现于诸色像。
了知业如幻，　不生迷惑心，
彼相本寂静，　是畜生三昧。

“复次，文殊师利，云何名为阎魔罗界三昧?”即说颂曰：

“造作纯黑业，　及以杂业者，
流转阎罗界，　受于种种苦。
实无阎罗界，　亦无流转者，
自性本无生，　诸苦犹如梦。
若能如是观，　阎罗界三昧。

“复次，文殊师利，云何名为贪相三昧?”即说颂曰：

“贪从分别生，　分别亦非有，
无生亦无相，　住处不可得。
贪性如虚空，　亦无有建立，
凡夫妄分别，　由斯贪染生。
法性本无染，　清净如虚空，
十方遍推求，　其性不可得。
不了性空故，　见贪生怖畏，
无畏生畏想，　于何得安乐？
譬如愚痴人，　怖畏于虚空，
惊惧而驰走，　避空不欲见。
虚空遍一切，　于何而得离？
愚夫迷惑故，　颠倒分别生。
贪本无自性，　妄生厌离心，
如人欲避空，　终无能脱者。
诸法性自离，　犹如于涅槃，
三世一切佛，　了知贪性空。
住此境界中，　未曾有舍离，
于贪怖畏者，　思惟求解脱。
如是贪自性，　究竟常清净，
我证菩提时，　了达皆平等。
若执贪为有，　于彼当舍离，
由妄分别故，　而言舍离贪。
此唯分别心，　实无有舍离，
其性不可得，　亦无有灭坏。
平等实际中，　无解脱分别，
若于贪解脱，　于空亦解脱。
虚空及与贪，　无尽无差别，
若见差别者，　我说令舍离。
贪实无有生，　妄起生分别，
彼贪本性空，　但有假名字。
不应以此名，　而生于执著，
了贪无染故，　是则毕竟空。
不由灭坏贪，　而得于解脱，
贪法与佛法，　平等即涅槃。
智者应当知，　了贪寂静已，
入于寂静界，　是名贪三昧。

“复次，文殊师利，云何名为瞋相三昧?”即说颂曰：

“以虚妄因缘，　而起于瞋恚，
无我执为我，　及由粗恶声。
起猛利瞋心，　犹如于恶毒，
音声及瞋恚，　究竟无所有。
如钻木出火，　要假众缘力，
若缘不和合，　火终不得生。
是不悦意声，　毕竟无所有，
知声性空故，　瞋亦不复生。
瞋不在于声，　亦不身中住，
因缘和合起，　离缘终不生。
如因乳等缘，　和合生酥酪，
瞋自性无起，　因于粗恶声。
愚者不能了，　热恼自烧燃，
应当如是知，　究竟无所有。
瞋性本寂静，　但有于假名，
瞋恚即实际，　以依真如起。
了知如法界，　是名瞋三昧。

“复次，文殊师利，云何名为痴相三昧?”即说颂曰：

“无明体性空，　本自无生起，
是中无少法，　而可说为痴。
凡夫于无痴，　而妄生痴想，
于无著生著，　犹若结虚空。
奇哉愚痴人，　不应作而作，
诸法皆非有，　杂染分别生。
如欲取虚空，　安置于一处，
设经千万劫，　终无有积聚。
愚夫从本来，　经不思议劫，
所起于痴结，　而无少分增。
如彼取虚空，　终无有增减，
多劫集于痴，　增减亦如是。
又如于槖籥，　受风无际限，
愚痴著欲乐，　无有厌足时。
是痴无所有，　无根无住处，
以根非有故，　亦无痴可尽。
以痴无尽故，　边际不可得，
是故诸众生，　我不能令尽。
设我一日中，　能度三千界，
所有诸众生，　皆令入涅槃。
复经不思议，　无量千万劫，
日日如是化，　众生界不尽。
痴界众生界，　是二俱无相，
彼皆如幻化，　故不能令尽。
痴性与佛性，　平等无差别，
若分别于佛，　彼则住愚痴。
痴及一切智，　性皆不可得，
然彼诸众生，　皆与痴平等。
众生不思议，　痴亦不思议，
以不思议故，　不应取分别。
如是思惟心，　思量不可得，
痴亦不可量，　以无边际故。
既无有边际，　从何而得生？
自性无生故，　相亦不可得。
了痴无有相，　观佛亦复然，
应当如是知，　一切法无二。
痴性本寂静，　但有于假名，
我证菩提时，　亦了痴平等。
能作如是观，　是名痴三昧。

“复次，文殊师利，云何名为不善三昧?”即说颂曰：

“知彼贪瞋痴，　种种诸烦恼，
所有诸行相，　虚妄无真实。
能如是观察，　是不善三昧。

“复次，文殊师利，云何名为善法三昧?”即说颂曰：

“汝等应当知，　诸善意乐者，
心行各差别，　皆同于一行。
以一出离相，　了知于一切，
皆悉寂静故，　是名善三昧。

“复次，文殊师利，云何名有为三昧?”即说颂曰：

“汝等应当知，　一切有为法，
非是所造作，　亦无可称量。
我了知诸行，　性无有积集，
一切皆寂静，　名有为三昧。

“复次，文殊师利，云何名无为三昧?”即说颂曰：

“无为性寂静，　于中无所著，
亦复无出离，　但有假名字。
为执著众生，　而说彼名字，
能如是了知，　名无为三昧.”

尔时，世尊说如是等不可思议微妙偈时，九万二千菩萨得无生法忍，三万六千比丘而于诸漏心得解脱，七十二万亿那由他诸天，及六千比丘尼，一百八十万优婆塞，二千二百优婆夷等，皆发阿耨多罗三藐三菩提心。
尔时，文殊师利菩萨复白佛言：“惟愿世尊，为诸菩萨演说种种三昧名字，令其闻者诸根通利，而于诸法得智慧明，不为一切邪见众生之所摧伏；亦令证得四无碍辩，于一文字而能了知种种文字，于诸文字了一文字；复以无边辩才，为诸众生善说法要，亦令证得甚深法忍，于一刹那了一切行；是一切行，各各复有无边行相，皆能了知.”
佛言：“文殊师利，有三昧名无边离垢，若菩萨得此三昧，能现一切诸清净色。复有三昧名可畏面，得此三昧，有大威光映蔽日月。复有三昧名出焰光，得此三昧，能蔽一切释梵威光。复有三昧名为出离，得此三昧，令诸众生出离一切贪恚愚痴。复有三昧名无碍光，得此三昧，则能照曜一切佛刹。复有三昧名无忘失，得此三昧，能持诸佛所说教法，亦能为他敷演斯义。复有三昧名曰雷音，得此三昧，善能显示一切言音上至梵世。复有三昧名为喜乐，得此三昧，令诸众生喜乐满足。复有三昧名喜无厌，得此三昧，其见闻者无有厌足。复有三昧名专一境难思功德，得此三昧，而能示现一切神变。复有三昧名解一切众生语言，得此三昧，善能宣说一切语言，于一字中说一切字，了一切字同于一字。复有三昧名超一切陀罗尼王，得此三昧，能善了知诸陀罗尼。复有三昧名为一切辩才庄严，得此三昧，善能分别一切文字种种言音。复有三昧名为积集一切善法，得此三昧，能令众生悉闻佛声、法声、僧声、声闻声、缘觉声、菩萨声、波罗蜜声；如是菩萨住三昧时，令诸众生闻声不绝.”
尔时，文殊师利白佛言：“惟愿世尊，加威护念，令我获得无碍辩才，说此法门殊胜功德.”
佛言：“善哉！随汝所愿.”
文殊师利复白佛言：“若有菩萨于此法门，受持读诵无疑惑者，当知是人于现身中，决定获得四种辩才，所谓捷疾辩才、广大辩才、甚深辩才、无尽辩才；于诸众生心常护念，随所修行欲毁坏者，皆能觉悟令无毁坏.”
尔时，世尊赞文殊师利菩萨言：“善哉！善哉！汝于斯义能善分别。如布施者获大财富，持禁戒者决定生天；若能受持此经典者，现得辩才必无虚妄。如日光出能除诸暝，亦如菩萨坐菩提座，成等正觉决定无疑；受持读诵是经典者，现得辩才亦复如是。文殊师利，若复有人，于现身中欲求辩才，当于此经心生信乐，受持读诵，广为人说，勿生疑惑.”
尔时，无垢藏菩萨白佛言：“世尊，若诸菩萨、佛涅槃后，于此法门心无疑惑，受持读诵，为他广说，我当摄受加其辩才.”

尔时，天魔波旬愁忧苦恼，悲涕流泪，来诣佛所，而白佛言：“如来昔证无上菩提，我于尔时已怀忧恼。复于今者说此法门，倍生大苦如中毒箭。若诸众生闻是经典，决定当于阿耨多罗三藐三菩提，无有退转入般涅槃，令我境界皆悉空虚。如来应正等觉能令一切诸苦众生，咸得安乐。愿垂哀愍与大慈悲，不于此经加威护念，令我安隐忧苦皆除.”
尔时，世尊告波旬言：“勿怀忧恼！我于此法不作加护，诸众生等亦不涅槃.”
天魔波旬闻是语已，欢喜踊跃，忧恼悉除，即于佛前忽然不现。
尔时，文殊师利菩萨前白佛言：“如来今者有何密意，告波旬言，我于此法不作加护?”
佛言：“文殊师利，以无加护加护此法，是故为彼说如是言。以一切法平等实际，皆归真如同于法界，离诸言说不二相故，无有加护。以我如是诚实之言无有虚妄，能令此经于阎浮提广行流布.”

尔时，世尊说是语已，告阿难言：“此经名为《普入不思议法门》。若能受持如是经典，则为受持八万四千法门等无差别。何以故？我于此经善通达已，方能为彼诸众生等，演说八万四千法门。是故，阿难，汝于此法当善护持，读诵流通，无令忘失.”
佛说是经已，文殊师利菩萨、无垢藏菩萨、尊者阿难，及诸世间天、人、阿修罗、乾闼婆等，闻佛所说，皆大欢喜，信受奉行。
