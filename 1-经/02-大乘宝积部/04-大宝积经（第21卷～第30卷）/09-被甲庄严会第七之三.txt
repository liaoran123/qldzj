
“复次，无边慧，诸菩萨摩诃萨，乃于无边甲胄境界，无边大乘境界，无边大道境界而发趣之。何以故？于一切处能随入故。诸菩萨摩诃萨，为欲随入一切法故被大甲胄，为欲随入一切法故乘于大乘，为欲随入一切法故住斯大道，于一切法得平等故而发趣之。然此甲胄，不得少法若内若外、若粗若细、若远若近、过现未来、有为无为、住不住者。若此甲胄，于一切法不能选择，不能决了，不能遍知，不能随入，不能作证，不能超过，不可名为被大甲胄。于一切法若能选择，若能决了，若能遍知，若能随入，若能作证，若能超过，乃可名为被大甲胄。又此大乘亦无少法若内若外，乃至回向一切智智，遍知随入作证超过，是故此乘名为大乘、法善巧乘、至涅槃乘、无上上乘、无等等乘。又此大道亦无少法若内若外，乃至能于一切诸法，平正大道而发趣之；此平正道无有少法不遍知者，是故此道名无上道、无数量道、无等等道。
“无边慧，诸菩萨摩诃萨被大甲胄，遍能随入一切众生心心所行，遍能清净一切众生杂染烦恼，乘于大乘增长众生一切善根，住斯大道，劝化众生一切善法。无边慧，诸菩萨摩诃萨，为一一众生，一一心行，尽生死际，长时流转求智慧乐，不舍甲胄而能坚固，被大甲胄、无量甲胄、难思甲胄、清净甲胄、无边甲胄、无取甲胄、知众生想甲胄、知无众生甲胄、知无我甲胄、知众生自性甲胄、随觉众生自性甲胄、知我自性甲胄、随觉我自性甲胄、知内自性甲胄、随觉内自性甲胄、知外自性甲胄、随觉外自性甲胄、知内外自性甲胄、随觉内外自性甲胄、知一切法自性甲胄、随觉诸法自性甲胄、知一切法无所得甲胄、知一切法自性无所得甲胄、了知一切诸法甲胄、无边甲胄、无中甲胄、无中边甲胄、非过去甲胄、非未来甲胄、非现在甲胄、无作甲胄、无作者甲胄。无边慧，诸菩萨摩诃萨于此甲胄，亦无所被，亦不随觉，亦不决了，亦不出离，亦不现证；无甲胄故而被甲胄，不随觉故而能随觉，不决了故而能决了，不出离故而能出离，不现证故而能现证。无所乘故而乘大乘，不于大乘而有施设，无所施设而为施设。然于大乘无少施设，若有施设则非施设，于彼施设不可得故、不可见故。亦无有乘以乘安住，以无所得而住大乘。远离趣向，不至究竟，不到涅槃，不可得故非道为道，于道发趣以平正故。此平正道无所施设，谁为施设？何处施设？从何施设？亦无有作亦无作者，亦非和合非不和合，一切厌离，一切不求。何以故？此平正道，与一切法不异不同，不相应故。不起法想，离一切法，无垢无净，法性亦尔无垢无净，是故此道名无染道，以不可趣而为进趣，以不可摄而为摄取。此道甚深，无生、无起、无出、无作、无得、无行、无处、无住、无障、无事，于一切事而能显了，于一切事而无差别，不随事转，以无事故，至无上处。无边慧，诸菩萨摩诃萨，于此甲胄、此乘、此道，应如是知。然此甲胄、此乘、此道，无所可见，无所可知，不可得故。谁为被甲？谁乘此乘？谁行此道？亦不可见，亦不可知，亦不可得。
“无边慧，若诸菩萨摩诃萨闻斯法已，不惊不怖，读诵宣说，于法理趣无所乖违，随顺修行而生爱乐入于胜解，为斯法故应勤精进。若于斯法决定理趣，善巧方便有堪能者，被此甲胄，乘于此乘，行于此道。于此深法无所得故，而发趣之，尽生死岸，为正觉者，能以无边功德庄严，出现世间。无边慧，诸菩萨摩诃萨，于此法中应生爱乐，起大精进而无放逸。若有众生，于此深法才生爱乐，我说彼人得大饶益，况能精勤不为放逸，戒行清净而发趣者！
“无边慧，汝观斯法若干广大、若干殊胜、若干清净。我于此法殷勤称赞，欲令众生而生爱乐，当得长夜利益安乐，为厌离故、寂灭故、遍知故。无边慧，汝当复观斯法，能授世间、出世间具足安乐。诸有若干匮乏众生，于此深法而退失故，远离世间及出世间，一切具足丰饶安乐。无边慧，汝当复观如来现前此深法宝，若干丰饶、若干易得。汝今于此甚深之法应勤修习。诸有愚夫，于我演说此法宝时尚不欲闻，况能受持如来现前法宝丰饶？不乐听闻，不欲咨问。若于末世后五百岁正法灭时，佛及法宝及持法者三不现前，何能欲闻、爱乐咨问？
“无边慧，然于后时，若为如来善加持者，此深法宝亦令可得。无边慧，彼怖畏时，此深法宝实无损减，亦无灭尽；但于此法无听闻者，无受持者。唯除我前渴仰听闻被甲胄者，当于彼时乃能爱乐听受斯法。彼时众生闻此法已能生净信，我说彼人当得成就斯广大法。况于今时于此法中，能生净信勤修行者！
“无边慧，诸菩萨摩诃萨，被无上甲胄、无量甲胄、大甲胄时，应作是念：‘我为一切匮乏众生，所谓乏于戒者、乏于闻者、乏于慧者、乏解脱者、乏于解脱知见者，以此大法而丰足之。由是大法丰足之故，一切匮乏皆令舍离，戒财、闻财、慧财、解脱财、解脱知见财皆令富饶，贪瞋痴火皆令息灭，一切众病皆令除愈，无上良药皆令服之，服斯药故众病消除，获大安乐永离有余，证清凉性无上涅槃，无复有余思惟观察，不求一切有为无为。何以故？以此涅槃最上安乐，一切所求更无余故，所求永息已灭尽故。’
“无边慧，诸菩萨摩诃萨，被于如是大甲胄已，又为哀愍摄取一切诸众生故，乘此大乘。此大乘者，过去诸佛已乘出离，未来诸佛当乘出离，现在诸佛今乘出离，无有去者，亦无有乘，亦无出离。何以故？以空、无相、无愿、无生、无作者故。非已出离，非今出离，非当出离，乘此乘者如是出离，为善出离而无执著，于一切法，非有和合，非无和合，无来无去。此乘、此道而出离时，亦非和合，无来无去。此乘、此道于大甲胄而出离时，亦非和合，非不和合，无来无去，不可得故。
“无边慧，诸菩萨摩诃萨，以此甲胄、此乘、此道而发趣之。又此甲胄、此乘、此道而发趣时，不作是念：‘若凡夫法、若声闻法、若缘觉法、若诸佛法，彼法于我若远若近。’亦不作念：‘若空、无相、无愿、无生、无作，彼法于我若远若近。’亦不作念：‘若厌、若离、若灭，乃至大般涅槃，彼法于我若远若近。’无边慧，此大甲胄、此乘、此道，一切菩萨、一切声闻、一切缘觉、一切众生，所不能动，而发趣于阿耨多罗三藐三菩提。
“无边慧，诸佛世尊于此甲胄、此乘、此道，得不动已而般涅槃。何以故？一切诸法不可动故；一切法性、法性之相，相远离故，相清净故，遍清净故，不可以相而为观察，为胜观察，为遍观察；一切法相、法相之性，不可以性而为观察，为胜观察，为遍观察。一切诸法无性无相，不可显示，不可言说，是为诸法真实性相。
“无边慧，如此甲胄、此乘、此道，真实之相不可显示，不可言说亦复如是。为令众生当了知故，增长一切法光明故，于此甲胄、此乘、此道，假以施设而略说之。汝今若欲于此甲胄、此乘、此道随义行者，勿以施设，勿以显示，勿以言说，应随义行。随义行者，无少应行，无少随行。若于非义，不应随行；若于是义，则应随行。随义行时，不随声行，不随字行，不随语行，不随行者，不随彼转。何者为义？谓秘密说。于秘密说应随觉了，应以信行。以信行者，于是义中无所分别，于无分别乃应随行。应随行者，乃为不行，亦不随行。何以故？于是义中无少有行，无少随行，无少遍行。远离行故，不应随行，不随菩提相应而行，不随流转相应而行。于彼相应及不相应，皆非作意，皆非正念；念清净故，故不应行。
“无边慧，于是义中，汝应随行，勿异有行。若异随行则为妄失，随逐音声，随逐文字，随逐语言，于彼语言不能舍离。遍知音声，超过文字，随觉语言，则不随行，则不流转；于是义中，如是随行。如是随入则无少行，行止息故。无边慧，于义行时，勿复以行而行于义；若不以行而行于义，则为不来不复退还；若得不来不复退还，于此甲胄、此乘、此道，随顺趣于阿耨多罗三藐三菩提，为诸众生作大饶益。
“无边慧，若于此法如是说者，随义行者，能随入者，心不颠倒，无有疑惑成就胜解。于此甲胄、此乘、此道若未摄取，能摄取之，速当发趣。若有未被斯甲胄者，则能速被。若有未乘于此乘者，则能速乘。若有未住于此道者，则能速住。
“无边慧，彼诸众生当摄广大福德资粮，为佛世尊之所护念，于法无违，与僧同行。
“无边慧，汝已摄取无量善根，于后末世当以此法摄诸众生，为诸众生荷负重担，所获福德其量难说.”
尔时，世尊而说偈言：

“菩萨无畏者，　如是被甲时，
为利诸众生，　乃被无边甲。
众生若贫乏，　弊苦无法财，
无戒无多闻，　无慧无解脱；
被此无边甲，　令法致丰饶，
以法丰饶故，　一切获安乐。
为舍诸贫苦，　演说无上法，
闻者皆离尘，　住斯安乐道。
戒蕴备充足，　多闻如大海，
便得最上慧，　由斯能断缚。
解脱遍照明，　解脱正知见，
若能现证者，　一切获安乐。
贪瞋痴大火，　恒烧遍炽然，
众生由是苦，　彼火我令灭。
授诸众生药，　一切病皆除，
若病消除已，　得至涅槃界。
永舍一切余，　趣于安乐处，
从彼安乐中，　无有退还者。
一切有为乐，　于彼不复求，
无上大安乐，　于彼皆当证。
以无戏论法，　成熟诸众生，
究竟大安乐，　一切皆当得。
如是发趣者，　一往不复还，
出过于发趣，　常得胜安乐。
于大安乐中，　乐欲不乐欲，
发趣无发趣，　一切皆当断。
如是被甲已，　当乘于此乘，
为愍诸众生，　一切皆摄取。
过去正遍知，　此乘已出离；
未来正遍知，　此乘当出离；
现在佛世尊，　此乘今出离；
故于此大乘，　无不皆乘者。
一切诸最胜，　世间大依怙，
以此乘出离，　不起于乘想。
非乘以为乘，　非道以为道，
非出以为出，　出离故无上。
此乘出离时，　曾无少出离，
以空无有相，　无愿无作故。
非乘非出离，　乃名为大乘，
一切悉平等，　由是而发趣。
此乘无和合，　亦无不和合，
发趣无上道，　现证大安乐。
此乘无相应，　亦无不相应，
无处无所依，　由是而发趣。
此道无有来，　此道亦无去，
行斯正道者，　寂静而发趣。
我说于此道，　此乘此甲胄，
于法无所依，　寂静最无上。
一切凡夫法，　一切声闻法，
一切缘觉法，　一切不可得。
于佛一切法，　离垢无上法，
不远亦不近，　一切不可得。
于空无相法，　无愿无作法，
不远亦不近，　一切不可得。
于厌离灭法，　涅槃寂静法，
不远亦不近，　一切不可得。
此乘此甲胄，　此道无所取，
无上不可动，　毕竟不可得。
一切法自性，　真实希有相，
不可以施设，　诸法性空故。
此乘此甲胄，　此道无显示，
如诸法自性，　彼性亦如是。
一切诸法中，　相性不可得，
于无相性法，　我略为开示。
一切诸法中，　一切自性相，
于我如是说，　毕竟无所有。
此乘及此道，　甲胄自性相，
于彼求言说，　毕竟亦非有。
言说非有故，　是为希有相，
于彼言说中，　语相亦非有。
诸法不可量，　无胜无边量，
一切不可测，　是故法无上。
此乘此甲胄，　此道亦如是，
于彼无相中，　如是应随入。
为令诸众生，　遍知勤修习，
速逮法光明，　故我如是说。
诸法无语言，　一切不可说，
于彼诸法中，　一切应随入。
以法无言故，　于彼应随行，
行无少有行，　一切法无行。
无求而乐求，　无行而随行，
如是随行者，　于义不观察。
汝今于实义，　一切应随行，
音声及语言，　于彼勿随转。
音声语言中，　若得不随转，
于义乃随行，　是为求义者。
何者名为义？应知秘密说，
以信无分别，　是义乃随行。
明了如是义，　能于秘密说，
无执无所著，　不行不随转。
若有随行者，　彼则随执著；
若无随行者，　一切不随转。
由是正忆念，　远离于随转，
菩提及生死，　二俱不相应。
于彼亦无念，　无念为正念，
于念清净故，　说为清净者。
若异此修行，　远离无上法，
汝应于是义，　如说而修习。
若随语言者，　是则随音声，
于彼不超过，　同于世间法。
音声及文字，　不应随彼转，
应知真实义，　无行以随行。
实义无音声，　亦无有文字，
超过语言故，　乃名为实义。
是义应随行，　随行无所有，
以行止息故，　乃名为实义。
于真实义中，　不行以为行，
斯则不退转，　不舍于甲胄。
随顺大甲胄，　大乘及大道，
趣于安乐处，　利益诸众生。
此诸安隐法，　我今为汝说，
汝当随义行，　能断汝疑惑。
若乘此乘者，　乘已当发趣，
速诣大菩提，　现证无上觉。
于此最上乘，　不乘为速乘，
于道于甲胄，　其义亦如是。
于此无上法，　精勤修习者，
彼诸众生等，　为佛之护念。
于后怖畏时，　汝当开此法，
广为诸众生，　而作利益者。
于后怖畏时，　若能开此法，
所生无上福，　其数不可量。

“无边慧，诸菩萨摩诃萨，所被甲胄名曰大胜，亦名无边胜，亦名大庄严；所乘之乘名曰大商，亦名无边光，亦名妙庄严；所行之道名曰无量庄严资粮，亦名无量方便资粮。以是道故，诸善丈夫而发趣于阿耨多罗三藐三菩提。
“复次，无边慧，乃往古昔过无量劫，复倍是数，有佛出世，号栴檀香光明如来、应供、正遍知、明行足、善逝、世间解、无上士、调御丈夫、天人师、佛世尊，劫名电光，国名光明。时，彼刹土地平如掌，无诸杂秽、瓦砾、荆棘，黄金白银而为沙聚，行列国界，睹者欣悦。时，四天下其洲皆广二亿由旬，一一洲中复有四万八千大城。其城一一广十由旬，长二十由旬，垣墙周回，严丽峻极。一一城有八俱胝人止住其中，十千聚落、一千园苑围绕庄严。而此国界，复有种种花树、果树、香树、衣树、上味之树及金刚树间错庄饰。池沼泉流，涯岸端直，八功德水盈满其中，优钵罗花、波头摩华、拘物头华、芬陀利华，杂色辉映靡不周遍。彼栴檀香光明如来，寿六十八俱胝那由他岁，复有六十俱胝那由他诸声闻众以为眷属。彼时人民颜貌端正，安隐快乐，薄贪瞋痴，易可开示，以少劝化而能遍知诸法性相。
“无边慧，复于彼时有转轮王，名一切义成，七宝具足，四天归化。彼阎浮洲有一大城，其城纵广四十由旬，人民炽盛安隐丰乐。宫城之内广五由旬，间以七宝而为庄饰，妙多罗树垂诸铃铎，真金罗网弥覆其上。王之正殿纯绀琉璃，广一由旬，四面千柱。其殿之上复有千楼，高峻严丽，众宝装饰。于其殿前，有大香池周环澄澈。其傍复有十六香光小池，七宝所成，布列围绕。一一池间流渠激注，出妙音声如奏众乐。一一小池有八阶道，香光大池三十二道，一一阶道纯金所成。宝树行列，宝网弥覆，上妙香气遍满城中，故号彼池名曰香光。无边慧，彼转轮王有四夫人，一名无边音，二名贤善音，三名众妙音，四名鹅王音。一一夫人各有二子，一名不空胜，二名贤胜，三名龙胜，四名胜音，五名妙音，六名梵音，七名胜云，八名云音。婇女六亿，诸子十千。
“尔时，彼王于内宫中，与其眷属娱乐嬉戏，忽于空中见一如来妙色之身。时，彼如来即告王言：‘大王，应被无上甲胄，乘无上乘，而发趣于阿耨多罗三藐三菩提，授诸众生智慧之药。勿得贪著人天五欲！此大甲胄而能摄受无上安乐，此无上乘而能诱入无上园苑，入此中者不复退还。一切人天种种诸欲，皆是无常变坏之法，势不久住，须臾磨灭。’无边慧，尔时一切义成大王，闻此说已，于彼如来而白言曰：‘其谁能示斯大甲胄，如彼甲胄而严被之？其谁能示斯之大乘，如彼大乘而乘御之？其谁能示斯之大道，如彼大道而发趣之？’时彼如来告一切义成大王言：‘大王当知，有栴檀香光明如来，王应诣彼。当为大王演说斯法，被大甲胄，乘于大乘，趣于大道。’时彼如来如是说已，欻然不现。
“无边慧，尔时一切义成大王，睹斯事已，悚栗毛竖，发希有心便生怖畏，不乐人天种种欲乐，厌舍一切诸行有为，求大甲胄、大乘、大道。即与八子及四夫人并余诸子、婇女侍从俱，往诣彼栴檀香光明如来所。既到彼已，与其眷属恭敬作礼，稽首佛足。即以一百檀卢那七宝杂华，散于如来应正遍知；复以无量支婆罗，奉献如来及声闻众；复以一切安乐资具，满十千岁而供养之。从是以后，弃舍王位，与其眷属，于栴檀香光明如来法中出家。无边慧，时彼栴檀香光明如来，知一切义成比丘及其眷属至乐之心，便为开示甲胄庄严、大乘庄严。彼既闻已发坚固心，为深法故尽其躯命，端坐思惟，精勤无退，常近如来，而于世间一切诸欲得无动念。
“无边慧，时彼如来，问一切义成比丘言：‘善男子，汝于今时，被大甲胄，乘于大乘，发趣道耶？以是道故而能成就一切智智、无等等智，汝当如理精勤修习。’彼一切义成比丘白栴檀香光明如来言：‘世尊，我于今时乃不见有名甲胄法，亦不见有能被甲胄者，亦不见有被甲所从，亦不见有被甲之处。世尊，我不见有名乘之法，亦不见有乘大乘者，亦不见有乘之所从，亦不见有乘大乘处。世尊，我不见有名道之法，亦复不见由此道故已发趣者、今发趣者，亦不见有道之所从，亦不见有道之处所。世尊，我于阿耨多罗三藐三菩提，若远若近、若去来今，无得无见。如我今者作是观时，实无少法而可亲近而可证者。若我无证，世尊，宁当而问我言：被大甲胄，乘于大乘，发趣道耶？世尊，一切知者、一切见者，如我等比于法修行，唯有如来乃能了知，非诸声闻、缘觉境界。’无边慧，彼一切义成比丘于如来前作是说时，与其眷属便得菩萨无生法忍，得法忍故皆不退转。尔时，栴檀香光明如来悉为授记：‘过五百阿僧祇劫，当证阿耨多罗三藐三菩提。’彼闻授记欢喜踊跃，上升虚空高七多罗，即以偈颂赞如来曰：

“‘无量大名称，　挺特如山王，
世尊一切智，　能演诸功德。
佛眼悉明见，　犹如日照临，
尊严大会中，　我礼如来足。
无量德资粮，　佛智已圆满，
我等亦当得，　世尊无上智。
无上大光明，　普照于人天，
开示诸法藏，　无边功德海。
智慧常无失，　正觉离烦恼，
慧光大精进，　我礼深功德。
大龙大庄严，　众相以严身，
安住如须弥，　御众无伦匹。
能为世导师，　映蔽人天众，
演说无所畏，　我礼胜丈夫。
世尊大牟尼，　无边功德海，
能开我法眼，　令我被甲胄。
然我一切时，　为乘大乘者，
常于此胜道，　发趣更无余。
牟尼勇猛尊，　觉知一切法，
世无有过者，　我等咸归命。’

“无边慧，彼栴檀香光明如来应正遍知说此法时，成熟无量无数众生。一切义成比丘从是已后，与其眷属供养承事无量无数诸佛世尊，过五百阿僧祇劫，证阿耨多罗三藐三菩提，号曰超无边境界王如来。彼佛刹土，所有功德广长之相，亦如栴檀香光明如来应正遍知光明世界无有异也。诸声闻众其数无量。王之夫人诸子眷属，亦过五百阿僧祇劫，皆证阿耨多罗三藐三菩提。
“无边慧，诸菩萨摩诃萨，被大甲胄，乘于大乘，于此道中，持大法炬，作大法明，放大法光，建大法幢，击大法鼓，乘大法船，以摄大法而发趣之。善丈夫戏而游戏之，霔以法雨润于众生，皆令欢喜，精勤勇进，而发趣于阿耨多罗三藐三菩提。
“无边慧，诸菩萨摩诃萨，住此道时得法光明，以光明故能见一切诸法缘起，自性本空，自性无相，自性无起。不于色中而见于色；受、想、行、识亦复如是，不于识中而见于识，异识缘起，了知识相自性本空，自性无相，自性无起，但属众缘见缘和合，众缘亦空无相无起。作是见时，不于眼中而见于眼；耳、鼻、舌、身、意亦如是，不于意中而见于意，异意缘起，了知意相自性本空，自性无相，自性无起。乃至地界、水界、火界、风界、空界，欲界、色界及无色界，无有作者，无有受者，不于少法见有少法，异缘而起属众因缘，自性无相，自性无起，缘性亦空无相无起。无边慧，是为诸菩萨摩诃萨，住此道观察缘起；作是观已，能以智慧，于缘起中证真实际。以斯一切法光明故，如来十力、四无所畏、十八不共、大慈大悲大喜大舍，乃至一切诸佛之法，速得圆满.”
尔时，世尊而说偈言：

“菩萨无畏者，　如是能安住，
作大法光明，　妙智而发趣。
建于大法幢，　此幢无有上，
一切佛法中，　正念而发趣。
智慧善游戏，　法施诸众生，
霔于大法雨，　无畏而发趣。
以法润众生，　皆令得欢喜，
以是诸菩萨，　妙善而发趣。
如是诸菩萨，　得大法光明，
能于正法中，　勇猛善安住。
由是法光明，　了知一切法，
以众缘故起，　一切无坚实。
诸法自性空，　自性无有相，
自性无有生，　自性无有体。
诸法以众缘，　和合而共起，
众缘和合故，　自性无所有。
菩萨能观察，　了众缘亦空，
众缘自性空，　自性无有相，
亦无有生起，　亦非有所作，
如是观察者，　于法勤修习。
诸起无体故，　众缘亦非缘，
如是如理观，　能知一切法。
观诸色受想，　行识亦如是，
皆以众因缘，　由斯诸蕴起。
诸蕴无有实，　自性本来空，
性空故无相，　一切无所起。
诸蕴远离相，　离相则无生，
无生则无灭，　诸蕴如是相。
无相妄有相，　彼相从何有？
诸法无体故，　斯蕴亦无性。
界处亦如是，　一切从缘起，
自性本来空，　无相无有体。
一切诸法中，　法体不可得，
了知一切法，　名义思惟者。
欲色无色界，　一切从缘起，
自性本来空，　无相亦无体。
观此能观智，　何能知彼境？
此智及彼境，　自性常远离。
所起及众缘，　此二俱无作，
能作如是知，　斯为真实相。
无相以相说，　菩萨由斯入，
而亦不分别，　若相及无相。
如斯善智者，　能见真实相，
于诸法界中，　不作少法相。
若法及法界，　此二俱无相，
诸法远离相，　说名为法界。
说名法界者，　无界无非界，
虽名为法界，　然实不可得。
思惟此义时，　不念不可得，
离诸分别故，　获大法光明。
诸法无性故，　光明亦无性，
由斯观察故，　复得法光明。
不见能观智，　斯见亦不见，
见法虚妄故，　说此名为观。
光明不思议，　无边无有量，
见诸法皆空，　说名不分别。
若法有诸相，　常无证入者，
闻斯净法音，　应生大欢喜。
若法无有生，　常无分别者，
闻斯净法音，　寂然获安乐。
若后末世时，　闻斯无上法，
应说彼众生，　久集诸功德。
若后末世时，　闻斯无上法，
当于此法中，　以速而发趣。
