
“复次，无边慧，诸菩萨摩诃萨，如是观察一切法时，便于诸法得法光明。不于空中而见于空，亦不离空而见于空，不见少法与空相应、若不相应，不以空空，不见于空，不见不空，亦不以见观一切法。作是见时，不于无相而见无相，不异无相而见无相，亦无少法而与无相若相应、若不相应，不于无相以无相见，不于有相以有相见，非有相见，非无相见，无生无作亦复如是。不于尽中而见于尽，亦不异尽而见于尽，不见少法与尽相应、若不相应，亦不于尽而以尽见，亦不于尽以无尽见，亦非尽见、非无尽见。诸菩萨摩诃萨作是见时，无有少法若可得见、不可得见，若可显了、不可显了，若可趣入、不可趣入，若可觉知、不可觉知。无边慧，是为菩萨摩诃萨安住斯道大法光明，法光明故见一切法悉无有边，于边、于中亦无所执，无所执故于佛法中而发趣之.”
尔时，世尊而说偈言：

“不于空见空，　不异空见空，
能作如是见，　说名为见空。
不住于少法，　亦不见少法，
于彼空相应，　及以不相应。
空以自性空，　于空无所取，
以无所取故，　能知一切法。
于见无所取，　于观无所执，
能知见与观，　此二俱不受。
于见悉清净，　于观不可得，
如是观诸法，　毕竟无所执。
不以无相见，　不以无相观，
亦不于无相，　而作无相观。
无相无所显，　无愿不可得，
无有少法体，　而可修习者。
不念于无相，　亦不念无愿，
如是无分别，　显了相无相。
不趣于无相，　亦不入无相，
无趣无所入，　显了平等住。
智人不见相，　亦不见无相，
不见不思惟，　一切无显了。
若人常思惟，　无思无显了，
于思及显了，　平等平等住。
如是于无相，　无作亦复然，
虽显无所显，　思惟了知故。
无生亦如是，　曾无少法生，
自性无所有，　显了而无体。
若生若无生，　有作及无作，
亦无少所执，　智者不分别。
念慧无所动，　显了无思择，
有体及无体，　平等离诸性。
不于尽见尽，　亦不见无尽，
显了无所见，　尽智无过上。
若尽若无尽，　二俱不分别，
以无分别故，　无念平等住。
于尽无尽见，　亦无无尽见，
如是见尽时，　不执尽无尽。
若于尽无尽，　一切无所执，
以无所执故，　尽智当显了。
尽智之境界，　无畏之所得，
显了斯法故，　菩萨善安住.”

尔时，众中复有菩萨摩诃萨，名曰胜慧，从座而起，偏袒右肩，右膝著地，合掌向佛，白言：“世尊，诸菩萨摩诃萨，为欲摄取诸法智故，起于修行，乃能得此大法光明。于法光明无少可见，法光明故了一切法有为无为、世间出世间、若顺若逆、若有戏论若无戏论。世尊，此法光明，岂诸菩萨摩诃萨无所修行而当得耶?”
尔时，世尊告胜慧菩萨摩诃萨言：“胜慧，诸菩萨摩诃萨无少修行，无胜修行，不随修行，不遍修行，能得无边大法光明。诸菩萨摩诃萨，尚不可得，不可见耳！况菩萨行，而当可得，当可见乎？如何乃见？若干劫行，能得无边大法光明。诸菩萨摩诃萨，一切行息，所行清净，得法光明。法光明行，非数量行，非随相行，从何施设一切诸行？然所修行，非施设行而亦不离。胜慧，诸菩萨摩诃萨住此行时，舍一切行，无所执取。具斯行者，非数量行，非随相行，无相无行，乃能得此大法光明.”
尔时，世尊而说偈言：

“菩萨无所行，　而亦无有行，
得无有行者，　无畏而发趣。
未曾有胜行，　亦无有遍行，
无行无胜行，　平等而发趣。
此行无示现，　示无有诸相，
无相无行者，　斯为行之相。
菩萨无相行，　不住于诸事，
无行无所住，　智者乃成就。
无行则无动，　斯行为无上，
能行不动行，　勇进而发趣。
菩萨不可得，　行亦不可见，
亦不见色身，　斯为善顺者。
无色无形相，　故无一切行，
于见无所取，　斯为无比行。
菩萨无上行，　不堕于施设，
亦无有迁变，　于中无所执。
行无施设故，　乃为无上行，
若得如是行，　获大法光明。
菩萨所修行，　无言无劫量，
能以无量劫，　显说于诸行。
菩萨行清净，　清净妙安住，
悉舍一切行，　曾无摄取者。
菩萨恒住舍，　守护于诸行，
已舍一切行，　于舍妙安住。
菩萨无边行，　离边及无边，
彼行无所动，　名为无上行。
菩萨无相行，　斯行为无上，
修行此行时，　超越诸魔界。
菩萨无相行，　明了于无相，
若相及无相，　一切无所依。
菩萨住此智，　此行善成就，
无有少所行，　说名不行者。
菩萨常清净，　于行无所畏，
正念而发趣，　斯为善安住.”

尔时，胜慧菩萨摩诃萨，复白佛言：“希有世尊！诸善丈夫若干修行，乃为甚深！非诸愚夫有相有为所修行者，少能行之。世尊，无有少法入此行中，是故此行为善丈夫平等之行。世尊，善丈夫行，非诸数量边际能测.”
尔时，胜慧菩萨摩诃萨，即以偈颂赞如来曰：

“大雄正等觉，　无上两足尊，
演说甚深行，　饶益诸菩萨。
世尊妙辩才，　其量颇难测，
无边辩才者，　最胜大丈夫。
法王息讥论，　斯由正遍知，
乃为诸菩萨，　说此无上行。
世尊能演说，　灭行之方便，
于行悉超过，　智人当发趣。
大龙不思议，　无边智境界，
遍知两足尊，　善开斯妙行。
世尊所开示，　牟尼不动行，
此行无能动，　故名无比行。
大雄大牟尼，　往昔所修行，
设以多劫行，　无人能到者。
菩萨闻斯法，　虽住于世间，
而于诸种智，　不久亦当证。
我等愍众生，　当于末世中，
于此无上法，　能为护持者。
我等闻斯法，　当于末世中，
为诸众生故，　能行亦能说。
我等以光明，　当于末世中，
为诸求法者，　而兴大利益。
我等发誓愿，　当于末世中，
为诸众生故，　护持而建立。
我等常思念，　当于末世中，
供养佛法海，　愿持无上法。
我等于法藏，　当为胜丈夫，
愿持此法门，　守护令久住。
我等于法水，　誓愿悉能饮，
而于此法门，　当为守护者。
我等闻法已，　当于末世中，
愿为大丈夫，　受持佛正法。
我等宁失命，　不舍无上法，
愿于此法中，　而为持法者。
我等持此法，　未曾生喜足，
渴闻斯甚深，　决定契经故。
我等于末世，　为求诸法者，
当演斯正法，　能令悉欢喜。
法王叵思议，　能作大依怙，
愿垂加护我，　念我持法者.”

尔时，世尊告胜慧菩萨摩诃萨言：“善哉！善哉！胜慧，汝能于后末世之中，为欲护持此诸法故，被大甲胄。亦如往昔诸菩萨摩诃萨，于最胜所供养承事，种诸善根，久修梵行，被大甲胄，护持诸佛世尊法者而无异也.”
尔时，世尊而说偈言：

“于后怖畏时，　汝当持此法，
为利诸众生，　以此法开示。
于后末世时，　汝持最胜法，
若闻斯法者，　悉当生爱乐。
于后末世时，　汝为持法者，
我说甚深法，　汝当悉受持。
秘密修多罗，　汝闻当忆念，
于斯理趣中，　勿复有疑惑。
决定甚深义，　汝闻当忆念，
饶益诸众生，　为持法藏者。
以法施一切，　普润诸众生，
闻已令充悦，　身心遍欢喜。
为诸菩萨道，　所行之理趣，
及彼修多罗，　究竟受持故。
汝当能广度，　无量诸众生，
一切世间中，　所不能度者。
汝持此法故，　饶益诸世间，
获胜众福聚，　以是而发趣。
我今说此法，　汝当悉受持，
于后末世中，　为诸聪慧说。
现在未来世，　能持斯法者，
则为能受持，　千佛之正法。
为诸众生故，　护持斯法门，
于后末世中，　而兴大饶益。
若能于末世，　护持斯法者，
彼不于一佛，　亲近而承事。
若能于末世，　护持斯法者，
彼已多承事，　善说斯法者。
能于此法中，　无有少疑惑，
末世护持法，　斯为聪慧者。
被大无边甲，　敌战为殊胜，
而于末世中，　乃能持此法。
彼于佛正法，　疑网悉已除，
闻法无所畏，　乃能持此法。

“是故，胜慧，若有善男子、善女人，勤求最胜大功德者，于末世中为深法故，应被甲胄，受持读诵，解说其义。
“复次，胜慧，我念往昔过无量劫，复倍是数，有佛出世，号曰遍照如来、应供、正遍知、明行足、善逝、世间解、无上士、调御丈夫、天人师、佛世尊，劫名超胜，国名离垢。其地平正，广博严净，七宝所成。时彼大洲，广长延袤七万由旬。于中复有六万大城，一一大城纵广正等十六由旬，垣墙周匝，楼雉严饰，门刹殊胜，睹者欢悦，妙多罗树行列围绕，百千园苑而共庄严。诸园苑中，台座床敷处处严设，池沼渠流一一盈满，涯岸阶砌饰以众宝，周回平正出入安隐。于其岸边，沉水、栴檀、多摩罗等杂香之树扶疏布列。彼一一城，各有十千俱胝人民止住其中。彼诸众生悉已成就十善业故，一切皆受如是安乐。时彼如来，始从初劫超二百劫于中出现，是故彼劫名曰超胜。于彼劫中，有五百如来次第出现。一一刹土皆七宝成。其佛灭后，正法住世各十千岁。如是五百如来现化于世，多有声闻、菩萨法会。一一法会各有俱胝那由他数无量菩萨，趣一乘道获无生忍。
“时彼劫中有转轮王，名勇猛军，七宝成就，王四天下。于阎浮提有一大城，其城周回六十由旬。复有八万俱胝人民止住其中，安隐快乐，丰饶炽盛。七重隍堑，七重行树，七重街道，七重表刹，七重铃网。一千园苑所共围绕庄严大城，一一园苑纵广正等二十由旬。其中各有七重垣墙，七重罗网，种种庄严，一一微妙众宝珍玩犹如诸天。各各复有一百池沼，毗琉璃宝以为堤岸，码碯杂玉以为阶砌，众华敷荣，宝树行列。于大城中，王之正殿量七由旬，黄金、青宝间错所成，周以宝竿饰以琉璃，摩尼珠网弥覆其上，诸多罗树晖映庄严。二十渊池围绕萦带，底布真金，覆以金网，杂琉璃宝以为津桥，纯妙黄金而为阶道。于其池中，优钵罗华、拘勿头华、芬陀利华敷荣遍满。
“彼转轮王，二千婇女，六万诸子，与其眷属于彼园中五欲娱乐，窃作是念：‘诸欲无常，不久变坏。我当决定志求佛法，若闻法已如教修行，令我长夜利益安乐。’适思惟已，忽然有天现虚空中，告彼王言：‘善哉丈夫！今有遍照如来出现于世，演说正法初中后善。王应速诣于彼佛所，当闻正法，令王长夜利益安乐，成就佛法，圆满佛法。’王闻天言踊跃欢喜，与其眷属侍从围绕，即往遍照如来之所，头面礼足而白佛言：‘世尊，以何等法，能摄诸法善巧方便，能令梵行速得圆满？我当修行！’如是问已，时彼如来广为开示。王闻法已，与其眷属，悉舍安乐资生之具，恭敬供养遍照如来及诸大众满二万岁，于遍照如来法中出家修行正法。以闻法故，于时获得受法善根、持法善根、说法善根，有所闻法思惟不忘，无量功德精勤修习，乃发誓愿：‘愿持如来三时正法，为诸众生种种宣说。’作是愿已，于胜超劫诸如来所，一一亲近供养承事。彼诸如来现前正法、中时正法、后时正法悉能受持，教化成熟四万八千俱胝那由他众生趣于阿耨多罗三藐三菩提，方便调伏无量众生住于声闻、辟支佛乘。
“彼劫之中最后如来，号曰电光，勇猛军比丘，闻电光如来说法之时，获无生忍。电光如来即为授记：‘汝勇猛军，于未来世供养无量千佛世尊，受持如来三时正法，利益无量无数众生，安立百千俱胝那由他众生于阿耨多罗三藐三菩提，无量众生住声闻乘。如是乃过阿僧祇劫，证阿耨多罗三藐三菩提，号曰无边精进光明功德超胜王如来。其佛刹土，积集无量清净功德，安隐丰乐人民充满，多有声闻及菩萨众。其佛寿命至五小劫，灭后正法住一小劫，法教流布天人受持，舍利塔庙遍诸刹土。’
“是故，胜慧，诸菩萨摩诃萨于此清净甚深之法，应当尊重受持修习，以法严具庄严其身；法庄严故，证得如来金刚所成大那罗延坚固之身。假使三千大千世界，一切众生尽其躯力，而欲破坏坚固之身，乃无有能摧伏之者。一切世间天、人、阿修罗众中，演法光明，亦无有能敌论之者。若有众生，于此深法受持读诵，精勤修习，随其意乐生于清净大族姓家，乃至坐于菩提树下，名称具足！世界殊妙，不杂异道，尚无梵志遮罗迦名，况有恶见邪求之辈？诸不善法亦尝未闻，宁有习行不善根者？能以足指放大光明，遍照无边一切世界，一切众生遇斯光者，皆得安乐，当证阿耨多罗三藐三菩提。是故，胜慧，若诸菩萨摩诃萨，于我法中勤修行者，当获如是殊胜功德。我若具说，不可穷尽.”

尔时，世尊告无边慧菩萨摩诃萨言：“无边慧，若有住斯菩萨道者，勤修如是清净深法，与空相应、寂静相应，得法光明。以法光明见一切法自性无异，性无异故所见清净，见清净故则无法见，亦无有法，离自性见，法见清净，亦无清净、无清净者、无清净时，能得清净智之境界，见诸法界非界非非界，界见清净，远离诸界种种性想。离性想故，于界理趣秘密言辞而能觉了，亦能遍知诸法非界。以见法界无差别故，不可坏故，不变异故，便获一切法界理趣善巧方便。以善方便遍能了知法界理趣，以等持力于诸法界差别理趣随顺能入。住此行时，以一切法善巧方便，于一切法无住无著；无所著故能于一切法界理趣，随其所应种种开示；等持力故复能出生静虑解脱等持等至，游戏神通，变一为多、变多为一，山石墙壁、飞行自在而无挂碍；善巧能知四界和合不住于界，知一切界与空界合，于虚空界无著无系；以界和合善巧智故，于一切界方便修习；以修习故决了水界，能于水界或令起烟，或令发焰，或复于中烟焰俱炽，乃至无量种种变现，为诸众生作大饶益。以能安住法界理趣善巧方便而无所动，随其意乐，随何佛刹，能于诸有转胎藏形受化生身，常见十方一切世界诸佛如来，彼诸如来如是名号、如是族姓、如是众会、如是说法，悉分别知.”

尔时，众中复有菩萨摩诃萨，名无边胜，前白佛言：“世尊，诸菩萨摩诃萨住何等法，如佛所说，能得如是最胜功德?”
尔时，世尊告无边胜菩萨摩诃萨言：“无边胜，诸菩萨摩诃萨，于一切法无所住者，如我所说，能得如是最胜功德。无边胜，诸菩萨摩诃萨，若住于色、受、想、行、识，若住地界、水界、火界、风界、空界，若住欲界、色界、无色界，我于此经，则不说有斯诸功德。然诸菩萨摩诃萨，于一切法而无所住，不入不出，故我说彼当得无边大功德海。何以故？诸菩萨摩诃萨，无有少法可得可住，亦无少法若入若出，善能安住诸法理趣而无所动。何以故？诸菩萨摩诃萨无住无动，以无动故无高无下；无高下故，远离于高，不住于下；以不住故名善处住；善处住者于无处住；无处住者不住于处。诸菩萨摩诃萨，不于少法若有安立、若有积集，无处无住，无起无作。何以故？处不可得。以无处故则无分别，无分别故不动处住如法界住，无有处住则无有住，于处无处无所执著，名为善住。无边胜，诸菩萨摩诃萨，于法理趣而安住者，如是安立住于无住。无住处住，见一切法无有分别；住于如是无分别行，以如是行，见一切法而无所动，则与如理而住相应，则与如理不动相应，则与如理不取相应.”
尔时，世尊而说偈言：

“菩萨正忆念，　于义善思惟，
不住诸法中，　说名为智者。
未曾有少法，　可为安立者，
以无安立故，　无畏而发趣。
不立于诸色，　亦不立诸受，
诸想及诸行，　识等亦如是。
不住于诸蕴，　诸界及诸处，
若处若非处，　亦常无所住。
不住于地界，　亦不住水界，
火界及风界，　亦常无所住。
不住于欲界，　色界无色界，
得无安立故，　不住于三界。
及以虚空界，　于彼无所住，
以无有所住，　平等而发趣。
故无有少法，　于中而可住，
若得无所住，　斯为妙智者。
妙智无所住，　无住为菩萨，
能得如是住，　则住法界中。
无住相应故，　彼常能善住，
无住无依止，　于法得安住。
若得不依止，　则常无所动，
不入亦不出，　平等善安住，
于法如是住，　斯为勇猛者。
一切法无高，　一切法无下，
如是无所动，　法界善安住。
安住不动故，　便得无上住，
不住住相应，　斯为勇猛者。
不住于住处，　于处无所动，
成就无住处，　而得善安住。
若处若非处，　一切无所动，
住于不动处，　乃名为不动。
若住不动处，　一切无所住，
不念处非处，　常住无分别。
不住于处故，　则无有所动，
于处无所动，　一切得无住。
若得不住处，　处非处不动，
若于处不动，　乃善住于处。
善住处安住，　则住无所住，
能见一切法，　住法相应住。
如是见诸法，　种种无所住，
无住无安住，　善巧于法住。
常住于诸法，　而无有分别，
离诸分别故，　斯为不动者。
若能住不动，　于行无分别，
远离处非处，　斯为观察者。
若能观不动，　一切无所动，
诸法常平等，　如是而发趣。
如理住相应，　如理而不动，
得无动处者，　常住于无处.”

尔时，无边胜菩萨摩诃萨，复白佛言：“希有世尊！乃能安立诸菩萨摩诃萨，于法理趣，无有系缚，无有解脱。世尊，诸菩萨摩诃萨，于法理趣善巧安立，不与少法若相应若不相应、若和合若不和合、若摄取若不摄取、若有所归若无所归、若贪离贪、若嗔离嗔。世尊，诸菩萨摩诃萨，于一切法理趣之中善巧安立。设有众生供养恭敬，不生贪爱；毁辱逼恼，不生瞋恚。无种种想，离一切法，不见少法能与少法若相应若不相应，超过相应不相应故，远离相应不相应想，了知相应不相应想，超过了知，不于少法若进若退、若有所趣若无所趣而作相应。于一切法理趣之中，而无妄念，亦无所取，以善方便不坏法性。世尊，诸菩萨摩诃萨，于一切法如是住时，能以善巧宣说一切法界理趣，一切佛法速得圆满.”
尔时，世尊告无边慧菩萨摩诃萨言：“无边慧，诸菩萨摩诃萨，于佛法中，无所安立，无所住时，则见佛法；无有安立，无有所住，亦无胜住，亦无遍住，见佛法住。不倾动故，不流转故，不变异故，一切法界相应而住，乃名一切法界理趣善巧安立。
“无边慧，诸菩萨摩诃萨于佛法中，无住无不住，无胜住无遍住，无处住无非处住，亦无所动，亦无分别，无胜分别，无遍分别，乃名一切法界理趣善巧安立。
“无边慧，诸菩萨摩诃萨不见少法能与少法而为安立，亦不见有一切法处为胜安立，亦无分别，无胜分别，无遍分别，乃名一切法界理趣善巧安立。
“无边慧，诸菩萨摩诃萨，不见少法若住若去，亦无分别，无胜分别，无遍分别；见一切法如净虚空，光明显照远离烦恼；于一切法光明照故，乃名一切法界理趣，得善方便不以安立而观法界。何以故？不于法界少安立故。譬如虚空及以风界，无有处所，亦无可见，无安立处，无依止处，无可示现；法界亦尔，无可入处，无可见处，无安立处，无依止处，亦无了知，亦无示现。诸菩萨摩诃萨无示现故，与如如界相应而住。
“无边慧，一切法界，无生无命，无老无死，无升无沉，无示现界，是为法界。无变异界，是为法界。而法界者，遍一切处。无边慧，法界无去亦无去处，无去处故乃名法界相应而住。如如法界，于中无处亦无非处。何以故？如如法界，如如自性无所有故。
“无边慧，诸菩萨摩诃萨闻我此说，则于一切法界理趣，便获无边大法光明，以法光明得无生忍，速能圆满如来十力、十八不共一切佛法，为欲成熟一切众生广大善根胜资粮故，如来种性无断绝故，速诣道场转于法轮，蔽诸魔宫，摧伏异论，作善丈夫，大师子吼，为诸众生演说妙法，随其乐欲，随其志愿，随其发趣正解脱故，皆令趣于阿耨多罗三藐三菩提.”
尔时，世尊而说偈言：

“一切菩萨，　不住诸法，　于佛法中，　无所安立。
一切菩萨，　无安立故，　于佛法中，　无畏发趣。
一切菩萨，　见诸佛法，　无住无处，　妙善安立。
一切菩萨，　不住于处，　能见诸法，　无住无退。
一切菩萨，　见法无住，　不动佛法，　不求佛法。
一切菩萨，　见法不异，　不动佛法，　亦不推寻。
一切菩萨，　见法如是，　于法善巧，　方便而住。
一切菩萨，　见常平等，　不住佛法，　亦非不住；
常无住处，　亦非无处；常不分别，　非不分别；
种种分别，　常无所有。
一切菩萨，　无住相应，　于诸时处，　而无所动。
一切菩萨，　于法理趣，　平等住时，　名为善住。
一切菩萨，　于法理趣，　不见少法，　可平等住。
一切菩萨，　能见诸法，　无有处所，　亦不离处，
得无所动，　亦无亲近。
一切菩萨，　于一切法，　理趣善巧，　方便安住，
住无所住，　名为菩萨。
一切菩萨，　不于少法，　若去若来，　分别而住，
尔时乃住，　诸法理趣。
一切菩萨，　于法理趣，　种种安住，　能起无边，
大法光明；以法光明，　住平等见，　见一切法，
及法理趣，　如净虚空，　如影如像，　平等无垢。
一切菩萨，　于见了知，　亦无了知，　远离自性。
一切菩萨，　如是观察，　于一切法，　理趣而住；
能于法界，　坚固勤修，　说名法界，　理趣方便。
一切菩萨，　不住法界，　观诸法界，　毕竟非有。
一切菩萨，　决了法界，　见一切法，　如虚空风，
无有安立，　遍一切处；法界亦尔，　遍一切处。
法界难思，　无可示现，　于诸智者，　不作亲近。
无示现界，　乃为法界。无有住处，　名为住者。
法界无生，　无命无老，　无死无沉，　亦无出离。
法界难思，　无来无去。法界非蕴，　非界非处，
亦不离处，　而无所动。法界如如，　自性非有。
一切菩萨，　如是了知，　法界难思，　得法光明。
由是发趣，　往诣道场，　而于佛法，　无有疑惑。
不为所动，　以法光明，　令诸众生，　获大安乐.”

“无边慧，诸菩萨摩诃萨，能于如是甚深之法，勤修行者，乃得如是大法光明；以此智慧，而发趣于阿耨多罗三藐三菩提。
