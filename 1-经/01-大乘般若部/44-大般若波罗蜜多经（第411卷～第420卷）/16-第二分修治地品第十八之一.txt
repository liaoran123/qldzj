
“复次，善现，汝问‘齐何当知菩萨摩诃萨发趣大乘？’者，若菩萨摩诃萨修行六种波罗蜜多时，从一地趣一地，齐此当知菩萨摩诃萨发趣大乘。
“云何菩萨摩诃萨修行六种般若波罗蜜多时，从一地趣一地？善现，若菩萨摩诃萨知一切法无所从来、亦无所趣。何以故？善现，以一切法无去无来、无从无趣，由彼诸法无变坏故。善现，是菩萨摩诃萨于所从趣地不恃、不思惟，虽修治地业而不见彼地。是为菩萨摩诃萨修行六种波罗蜜多时，从一地趣一地。
“云何菩萨摩诃萨修治地业？善现，诸菩萨摩诃萨住初地时，应善修治十种胜业。云何为十？一者、以无所得而为方便，修治增上意乐业，利益事相不可得故；二者、以无所得而为方便，修治一切有情平等心业，一切有情不可得故；三者、以无所得而为方便，修治布施业，施者、受者及所施物不可得故；四者、以无所得而为方便，修治亲近善友业，于诸善友无执著故；五者、以无所得而为方便，修治求法业，诸所求法不可得故；六者、以无所得而为方便，修治常乐出家业，所弃舍家不可得故；七者、以无所得而为方便，修治爱乐佛身业，相随好因不可得故；八者、以无所得而为方便，修治开阐法教业，所分别法不可得故；九者、以无所得而为方便，修治破憍慢业，诸兴盛法不可得故；十者、以无所得而为方便，修治谛语业，一切语言不可得故。善现，诸菩萨摩诃萨住初地时，应善修治此十胜业。
“复次，善现，诸菩萨摩诃萨住第二地时，应于八法思惟修习令速圆满。云何为八？一者、清净尸罗；二者、知恩报恩；三者、住安忍力；四者、受胜欢喜；五者、不舍有情；六者、常起大悲；七者、于诸师长以敬信心，谘承供养如事诸佛；八者、勤求修习波罗蜜多。善现，诸菩萨摩诃萨住第二地时，于此八法应思应学令速圆满。
“复次，善现，诸菩萨摩诃萨住第三地时，应住五法。云何为五？一者、勤求多闻常无厌足，于所闻法不著文字；二者、以无染心常行法施，虽广开化而不自高；三者、为严净土植诸善根，虽用回向而不自举；四者、为化有情，虽不厌倦无边生死而不憍逸；五者、虽住惭愧而无所著。善现，诸菩萨摩诃萨住第三地时，应常安住如是五法。
“复次，善现，诸菩萨摩诃萨住第四地时，应于十法受持不舍。云何为十？一者、住阿练若常不舍离；二者、常好少欲；三者、常好喜足；四者、常不舍离杜多功德；五者、于诸学处常不弃舍；六者、于诸欲乐深生厌离；七者、常乐发起寂灭俱心；八者、舍一切物；九者、心不滞没；十者、于一切物常无顾恋。善现，诸菩萨摩诃萨住第四地时，于如是十法应受持不舍。
“复次，善现，诸菩萨摩诃萨住第五地时，应远离十法。云何为十？一者、应远离居家；二者、应远离苾刍尼；三者、应远离家悭；四者、应远离众会忿诤；五者、应远离自赞毁他；六者、应远离十不善业道；七者、应远离增上傲慢；八者、应远离颠倒；九者、应远离犹豫；十者、应远离贪、瞋、痴。善现，诸菩萨摩诃萨住第五地时，应常远离如是十法。
“复次，善现，诸菩萨摩诃萨住第六地时，应圆满六法。云何为六？所谓六种波罗蜜多，即是布施乃至般若。复应远离六法。云何为六？一者、声闻心；二者、独觉心；三者、热恼心；四者、见乞者来不喜愁戚心；五者、舍所有物追恋忧悔心；六者、于来求者方便矫诳心。善现，诸菩萨摩诃萨住第六地时，常应圆满前说六法，及应远离后说六法。
“复次，善现，诸菩萨摩诃萨住第七地时，应远离二十法。云何二十？一者、应远离我执乃至见者执；二者、应远离断执；三者、应远离常执；四者、应远离相执；五者、应远离见执；六者、应远离名色执；七者、应远离蕴执；八者、应远离处执；九者、应远离界执；十者、应远离谛执；十一者、应远离缘起执；十二者、应远离住著三界执；十三者、应远离一切法执；十四者、应远离于一切法如理、不如理执；十五者、应远离依佛见执；十六者、应远离依法见执；十七者、应远离依僧见执；十八者、应远离依戒见执；十九者、应远离依空见执；二十者、应远离厌怖空性。
“复应圆满二十法。云何二十？一者、应圆满通达空；二者、应圆满证无相；三者、应圆满知无愿；四者、应圆满三轮清净；五者、应圆满悲愍有情，及于有情无所执著；六者、应圆满一切法平等见，及于此中无所执著；七者、应圆满一切有情平等见，及于此中无所执著；八者、应圆满通达真实理趣，及于此中无所执著；九者、应圆满无生忍智；十者、应圆满说一切法一相理趣；十一者、应圆满灭除分别；十二者、应圆满远离诸想；十三者、应圆满远离诸见；十四者、应圆满远离烦恼；十五者、应圆满止观地。十六者、应圆满调伏心性；十七者、应圆满寂静心性；十八者、应圆满无碍智性；十九者、应圆满无所爱染；二十者、应圆满随心所欲往诸佛土，于佛众会自现其身。
“善现，诸菩萨摩诃萨住第七地时，常应远离如前所说二十种法，及应圆满如后所说二十种法。
“复次，善现，诸菩萨摩诃萨住第八地时，应圆满四法。云何为四？一者、应圆满悟入一切有情心行；二者、应圆满游戏诸神通；三者、应圆满见诸佛土，如其所见而自严净种种佛土；四者、应圆满承事供养诸佛世尊，于如来身如实观察。善现，诸菩萨摩诃萨住第八地时，于此四法应勤圆满。
“复次，善现，诸菩萨摩诃萨住第九地时，应圆满四法。云何为四？一者、应圆满根胜劣智；二者、应圆满严净佛土；三者、应圆满如幻等持数入诸定；四者、应圆满随诸有情善根应熟，故入诸有自现化生。善现，诸菩萨摩诃萨住第九地时，于此四法应勤圆满。
“复次，善现，诸菩萨摩诃萨住第十地时，应圆满十二法。云何十二？一者、应圆满摄受无边处所大愿，随有所愿皆令证得；二者、应圆满随诸天龙及药叉等异类音智；三者、应圆满无碍辩说；四者、应圆满入胎具足；五者、应圆满出生具足；六者、应圆满家族具足；七者、应圆满种姓具足；八者、应圆满眷属具足；九者、应圆满生身具足；十者、应圆满出家具足；十一者、应圆满庄严菩提树具足；十二者、应圆满一切功德成办具足。善现，诸菩萨摩诃萨住第十地时，应勤圆满此十二法。善现当知，若菩萨摩诃萨住第十地已，与诸如来应言无别。
“云何菩萨摩诃萨以无所得而为方便，修治增上意乐业？善现，若菩萨摩诃萨以一切智智相应作意，修集一切殊胜善根，是为菩萨摩诃萨以无所得而为方便，修治增上意乐业。
“云何菩萨摩诃萨以无所得而为方便，修治一切有情平等心业？善现，若菩萨摩诃萨以一切智智相应作意，引发慈、悲、喜、舍四无量心，是为菩萨摩诃萨以无所得而为方便，修治一切有情平等心业。
“云何菩萨摩诃萨以无所得而为方便，修治布施业？善现，若菩萨摩诃萨于一切有情，无所分别而行布施，是为菩萨摩诃萨以无所得而为方便，修治布施业。
“云何菩萨摩诃萨以无所得而为方便，修治亲近善友业？善现，若菩萨摩诃萨见诸善友劝化有情，令其修习一切智智，即便亲近、恭敬供养、尊重赞叹、谘受正法，昼夜承奉无懈倦心，是为菩萨摩诃萨以无所得而为方便，修治亲近善友业。
“云何菩萨摩诃萨以无所得而为方便，修治求法业？善现，若菩萨摩诃萨以一切智智相应作意，勤求如来无上正法，不堕声闻、独觉等地，是为菩萨摩诃萨以无所得而为方便，修治求法业。
“云何菩萨摩诃萨以无所得而为方便，修治常乐出家业？善现，若菩萨摩诃萨一切生处，恒厌居家喧杂迫迮犹如牢狱，常欣佛法清净出家，寂静无为如空无碍，是为菩萨摩诃萨以无所得而为方便，修治常乐出家业。
“云何菩萨摩诃萨以无所得而为方便，修治爱乐佛身业？善现，若菩萨摩诃萨才一睹见佛形相已，乃至证得一切智智，终不舍于念佛作意，是为菩萨摩诃萨以无所得而为方便，修治爱乐佛身业。
“云何菩萨摩诃萨以无所得而为方便，修治开阐法教业？善现，若菩萨摩诃萨于佛在世及涅槃后，为诸有情开阐法教，初中后善，文义巧妙，纯一圆满清白梵行，所谓契经乃至论议，是为菩萨摩诃萨以无所得而为方便，修治开阐法教业。
“云何菩萨摩诃萨以无所得而为方便，修治破憍慢业？善现，若菩萨摩诃萨常怀谦敬，伏憍慢心，由此不生下姓卑族，是为菩萨摩诃萨以无所得而为方便，修治破憍慢业。
“云何菩萨摩诃萨以无所得而为方便，修治谛语业？善现，若菩萨摩诃萨称知而说，言行相符，是为菩萨摩诃萨以无所得而为方便，修治谛语业。
“善现，诸菩萨摩诃萨住初地时，应善修治此十胜业。
“云何菩萨摩诃萨清净尸罗？善现，若菩萨摩诃萨不起声闻、独觉作意，及余破戒障菩提法，是为菩萨摩诃萨清净尸罗。
“云何菩萨摩诃萨知恩报恩？善现，若菩萨摩诃萨行诸菩萨殊胜行时，得他小恩尚能重报，况大恩惠而当不酬？是为菩萨摩诃萨知恩报恩。
“云何菩萨摩诃萨安住忍力？善现，若菩萨摩诃萨一切有情设皆侵害，而能于彼无恚害心，是为菩萨摩诃萨住安忍力。
“云何菩萨摩诃萨受胜欢喜？善现，若菩萨摩诃萨见诸有情，于三乘行已得成就，深心欢喜，是为菩萨摩诃萨受胜欢喜。
“云何菩萨摩诃萨不舍有情？善现，若菩萨摩诃萨欲普拔济一切有情，是为菩萨摩诃萨不舍有情。
“云何菩萨摩诃萨常起大悲？善现，若菩萨摩诃萨行诸菩萨殊胜行时，恒作是念：‘我为饶益一一有情，假使各如无量无数殑伽沙劫，在大地狱受诸重苦，或烧、或煮、或斫、或截，若刺、若悬、若磨、若捣，受如是等无量苦事，乃至令彼诸有情类乘于佛乘而入圆寂，如是一切有情界尽，我大悲心曾无懈废。’是为菩萨摩诃萨常起大悲。
“云何菩萨摩诃萨于诸师长以敬信心，谘承供养如事诸佛？善现，若菩萨摩诃萨为求无上正等菩提，恭顺师长无所顾恋，是为菩萨摩诃萨于诸师长以敬信心，谘承供养如事诸佛。
“云何菩萨摩诃萨勤求修习波罗蜜多？善现，若菩萨摩诃萨普于一切波罗蜜多，专心求学不顾余事，是为菩萨摩诃萨勤求修习波罗蜜多。
“善现，诸菩萨摩诃萨住第二地时，于此八法应思应学，令速圆满。
“云何菩萨摩诃萨勤求多闻常无厌足，于所闻法不著文字？善现，若菩萨摩诃萨发勤精进，作是念言：‘若此佛土、若十方界，一切如来、应、正等觉所说正法，我当听闻、受持读诵、修学究竟令无所遗，而于其中不著文字。’是为菩萨摩诃萨勤求多闻常无厌足，于所闻法不著文字。
“云何菩萨摩诃萨以无染心常行法施，虽广开化而不自高？善现，若菩萨摩诃萨为诸有情宣说正法，尚不自为持此善根回向菩提，况求余事？虽多化导而不自恃，是为菩萨摩诃萨以无染心常行法施，虽广开化而不自高。
“云何菩萨摩诃萨为严净土植诸善根，虽用回向而不自举？善现，若菩萨摩诃萨勇猛精进修诸善根，为欲庄严诸佛净国，及清净自他心土，虽为是事而不自高，是为菩萨摩诃萨为严净土植诸善根，虽用回向而不自举。
“云何菩萨摩诃萨为化有情，虽不厌倦无边生死而不憍逸？善现，若菩萨摩诃萨为欲成就一切有情，植诸善根严净佛土，乃至未满一切智智，虽受无边生死勤苦，而无厌倦亦不自高，是为菩萨摩诃萨为化有情，虽不厌倦无边生死而不憍逸。
“云何菩萨摩诃萨虽住惭愧而无所著？善现，若菩萨摩诃萨专求无上正等菩提，于诸声闻、独觉作意具惭愧故终不暂起，而于其中亦无所著，是为菩萨摩诃萨虽住惭愧而无所著。
“善现，诸菩萨摩诃萨住第三地时，应常安住如是五法。