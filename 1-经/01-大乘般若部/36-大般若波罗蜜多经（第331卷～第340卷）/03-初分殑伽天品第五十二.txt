
尔时，会中有一天女名殑伽天，从座而起，偏覆左肩，右膝著地，合掌向佛，白言：“世尊，我当修行布施、净戒、安忍、精进、静虑、般若波罗蜜多，成熟有情、严净佛土。所求佛土，如今如来、应、正等觉，为诸大众于此般若波罗蜜多甚深经中所说土相一切具足.”
时，殑伽天作是语已，即取种种金华、银华、水陆生华、诸庄严具，及持金色天衣一双，恭敬至诚而散佛上。佛神力故，上涌虚空宛转右旋，于佛顶上变成四柱四角宝台，绮饰庄严甚可爱乐。于是天女持此宝台，与诸有情平等共有回向无上正等菩提。

尔时，如来知彼天女志愿深广，即便微笑。诸佛法尔，于微笑时，有种种光从口而出。今佛亦尔，于其面门放种种光，青黄赤白红碧紫绿，遍照十方无量无边无数世界，还来此土现大神变，绕佛三匝入佛顶中。
尔时，阿难睹斯事已，从座而起，右膝著地，合掌向佛，白言：“世尊，何因何缘现此微笑？诸佛微笑，非无因缘.”
佛告阿难：“今此天女，于未来世当得作佛，劫名星喻，佛号金华如来、应、正等觉、明行圆满、善逝、世间解、无上丈夫、调御士、天人师、佛、薄伽梵。阿难当知，今此天女即是最后所受女身，舍此身已便受男身，尽未来际不复作女。从此没已，生于东方不动如来、应、正等觉甚可爱乐佛世界中，于彼佛所勤修梵行。此女彼界亦号金华，修诸菩萨摩诃萨行。阿难，此金华菩萨摩诃萨，于彼没已复生他方，从一佛土至一佛土，于生生处常不离佛。如转轮王，从一台观至一台观欢娱受乐，乃至命终足不履地；金华菩萨亦复如是，从一佛国往一佛国，乃至无上正等菩提，于生生中常不离佛，听受正法，修菩萨行.”

尔时，阿难窃作是念：“金华菩萨当作佛时，亦应宣说甚深般若波罗蜜多。彼会菩萨摩诃萨众，其数多少，应如今佛菩萨众会.”
佛知其念告阿难言：“如是，如是，如汝所念。金华菩萨当作佛时，亦为众会宣说如是甚深般若波罗蜜多。彼会菩萨摩诃萨众，其数多少，亦如今佛菩萨众会。阿难当知，是金华菩萨摩诃萨当作佛时，彼佛世界出家弟子，其量甚多不可称数，谓不可数若百、若千、若百千、若俱胝、若百俱胝、若千俱胝、若百千俱胝、若那庾多、若百那庾多、若千那庾多、若百千那庾多大苾刍众，但可总说无数、无量、无边百千俱胝那庾多大苾刍众。阿难当知，是金华菩萨摩诃萨当作佛时，其土无有如此般若波罗蜜多经中所说众多过患.”

尔时，具寿阿难复白佛言：“世尊，今此天女，先于何佛已发无上正等觉心，种诸善根回向发愿，今得遇佛恭敬供养，而得受于不退转记?”
佛告阿难：“今此天女，于燃灯佛已发无上正等觉心，种诸善根回向发愿，故今遇我恭敬供养，而得受于不退转记。阿难当知，我于过去燃灯佛所，以五茎华奉散彼佛回向发愿，燃灯如来、应、正等觉知我根熟而授我记。天女尔时，闻佛授我大菩提记，欢喜踊跃，即以金华奉散佛上，便发无上正等觉心，种诸善根回向发愿：‘使我来世，于此菩萨当作佛时，亦如今佛现前授我大菩提记。’故我今者与彼授记.”
具寿阿难闻佛所说，欢喜踊跃，复白佛言：“今此天女久为无上正等菩提植种德本，今得成熟，佛为授记.”
佛告阿难：“如是，如是，今此天女久为无上正等菩提植种德本，今既成熟，我为授记.”
