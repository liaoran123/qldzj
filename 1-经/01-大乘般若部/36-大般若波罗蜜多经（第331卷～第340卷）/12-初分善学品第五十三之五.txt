
“复次，善现，于意云何？假使于此南赡部洲诸有情类，非前非后皆得人身；有善男子、善女人等，方便教导皆令发起无上觉心，修习菩萨摩诃萨行，证得无上正等菩提，复持如是教导善根，与诸有情平等共有回向无上正等菩提。是善男子、善女人等，由此因缘得福多不?”
善现答言：“甚多，世尊！甚多，善逝!”
佛言：“善现，若善男子、善女人等，于大众中宣说如是甚深般若波罗蜜多，施设建立、分别开示、令其易了，及正安住一切智智相应作意；此善男子、善女人等，由是因缘所获功德，甚多于彼无量无边不可称计。
“复次，善现，于意云何？假使于此南赡部洲、东胜身洲诸有情类，非前非后皆得人身；有善男子、善女人等，方便教导皆令发起无上觉心，修习菩萨摩诃萨行，证得无上正等菩提，复持如是教导善根，与诸有情平等共有回向无上正等菩提。是善男子、善女人等，由此因缘得福多不?”
善现答言：“甚多，世尊！甚多，善逝!”
佛言：“善现，若善男子、善女人等，于大众中宣说如是甚深般若波罗蜜多，施设建立、分别开示、令其易了，及正安住一切智智相应作意；此善男子、善女人等，由是因缘所获功德，甚多于彼无量无边不可称计。
“复次，善现，于意云何？假使于此南赡部洲、东胜身洲、西牛货洲诸有情类，非前非后皆得人身；有善男子、善女人等，方便教导皆令发起无上觉心，修习菩萨摩诃萨行，证得无上正等菩提，复持如是教导善根，与诸有情平等共有回向无上正等菩提。是善男子、善女人等，由此因缘得福多不?”
善现答言：“甚多，世尊！甚多，善逝!”
佛言：“善现，若善男子、善女人等，于大众中宣说如是甚深般若波罗蜜多，施设建立、分别开示、令其易了，及正安住一切智智相应作意；此善男子、善女人等，由此因缘所获功德，甚多于彼无量无边不可称计。
“复次，善现，于意云何？假使于此四大洲界诸有情类，非前非后皆得人身；有善男子、善女人等，方便教导皆令发起无上觉心，修习菩萨摩诃萨行，证得无上正等菩提，复持如是教导善根，与诸有情平等共有回向无上正等菩提。是善男子、善女人等，由此因缘得福多不?”
善现答言：“甚多，世尊！甚多，善逝!”
佛言：“善现，若善男子、善女人等，于大众中宣说如是甚深般若波罗蜜多，施设建立、分别开示、令其易了，及正安住一切智智相应作意；此善男子、善女人等，由是因缘所获功德，甚多于彼无量无边不可称计。
“复次，善现，于意云何？假使于此小千世界诸有情类，非前非后皆得人身；有善男子、善女人等，方便教导皆令发起无上觉心，修习菩萨摩诃萨行，证得无上正等菩提，复持如是教导善根，与诸有情平等共有回向无上正等菩提。是善男子、善女人等，由此因缘得福多不?”
善现答言：“甚多，世尊！甚多，善逝!”
佛言：“善现，若善男子、善女人等，于大众中宣说如是甚深般若波罗蜜多，施设建立、分别开示、令其易了，及正安住一切智智相应作意；此善男子、善女人等，由是因缘所获功德，甚多于彼无量无边不可称计。
“复次，善现，于意云何？假使于此中千世界诸有情类，非前非后皆得人身；有善男子、善女人等，方便教导皆令发起无上觉心，修习菩萨摩诃萨行，证得无上正等菩提，复持如是教导善根，与诸有情平等共有回向无上正等菩提。是善男子、善女人等，由此因缘得福多不?”
善现答言：“甚多，世尊！甚多，善逝!”
佛言：“善现，若善男子、善女人等，于大众中宣说如是甚深般若波罗蜜多，施设建立、分别开示、令其易了，及正安住一切智智相应作意；此善男子、善女人等，由是因缘所获功德，甚多于彼无量无边不可称计。
“复次，善现，于意云何？假使于此三千大千世界诸有情类，非前非后皆得人身；有善男子、善女人等，方便教导皆令发起无上觉心，修习菩萨摩诃萨行，证得无上正等菩提，复持如是教导善根，与诸有情平等共有回向无上正等菩提。是善男子、善女人等，由此因缘得福多不?”
善现答言：“甚多，世尊！甚多，善逝!”
佛言：“善现，若善男子、善女人等，于大众中宣说如是甚深般若波罗蜜多，施设建立、分别开示、令其易了，及正安住一切智智相应作意；此善男子、善女人等，由是因缘所获功德，甚多于彼无量无边不可称计。
“善现当知，是菩萨摩诃萨由此精勤增上势力，到诸有情福田彼岸。何以故？善现，是菩萨摩诃萨于法精勤增上势力，一切有情无能及者，唯除如来、应、正等觉。所以者何？善现，是菩萨摩诃萨行深般若波罗蜜多，见诸有情无利乐故起大慈心，见诸有情有衰苦故起大悲心，见诸有情得利乐故起大喜心，见诸有情无性相故起大舍心。善现，是菩萨摩诃萨虽于有情平等发起大慈、大悲、大喜、大舍，而于一切无所执著。
“善现，是菩萨摩诃萨行深般若波罗蜜多得大光明，谓得布施波罗蜜多光明，亦得净戒、安忍、精进、静虑、般若波罗蜜多光明。善现，是菩萨摩诃萨虽未证得一切智智，而于无上正等菩提得不退转，故至有情福田彼岸，堪受一切衣服、饮食、床座、医药、诸资生具。善现，是菩萨摩诃萨安住般若波罗蜜多相应作意，故能毕竟报施主恩，亦能亲近一切智智。是故，善现，若菩萨摩诃萨欲不虚受国王、大臣、长者、居士、有情信施，欲示有情真善道路，欲为有情作净光明，欲脱有情三界牢狱，欲施有情清净法眼，应常安住甚深般若波罗蜜多相应作意。
“善现，若菩萨摩诃萨安住般若波罗蜜多相应作意，诸有所说皆说般若波罗蜜多，谓说般若波罗蜜多相应之法；既说般若波罗蜜多相应法已，复能如理思惟般若波罗蜜多相应之法。善现，是菩萨摩诃萨常住般若波罗蜜多相应作意，诸余作意于其中间无容现起。
“善现，是菩萨摩诃萨昼夜精勤，安住般若波罗蜜多相应作意无时暂舍。善现，譬如有人先未曾有末尼珠宝，后时遇得，深自欣庆，珍玩无厌；欻尔亡遗，生大苦恼，常怀慨叹：‘惜哉！何日还得所失末尼宝珠？’彼人于此末尼宝珠相应作意无时暂舍。善现当知，诸菩萨摩诃萨亦复如是，常应精勤安住般若波罗蜜多相应作意。若离般若波罗蜜多相应作意，则为丧失一切智智相应作意.”
