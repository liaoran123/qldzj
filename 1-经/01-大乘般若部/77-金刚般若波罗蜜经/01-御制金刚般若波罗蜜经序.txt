
昔如来於舍卫城敷座说法，与须菩提等演是金刚般若波罗蜜经，以喻法为名，以实相为体，以无住为宗，以断疑为用，以大乘为教相，其义甚深而明，其说甚简而切。昔有领悟一言之旨者即成正果。夫修六度万行以造夫真如之地，非由此经莫能以窥其径庭。盖万法本於一心，以心求道，道即是心。心也者，妙万物而超万物者也。如来於此首指以示人，非惟明显其体而复彰喻其法，是故无取於法而安住其心舍，无上正等正觉其何以哉！所以是经功德最大，然不言其所以大；其福果最胜，然不言其所以胜。有能因如是而得如来道者，则知是人积累善根而成智慧，所修福德即成胜果。

朕惟觉路非遥，履之即至。人惟尽心以忠於君，竭诚以孝於亲，不亏六行，不犯五刑，不缠根尘，心无妄想，无所住著即见本性；不离宗旨又能持诵此经，勤行修习当即证大乘。若彼顽嚣之徒，积恶累愆以堕恶趣，苟能回心向善即得罪业消灭，亦即得超登彼岸。盖蠕动飞潜皆含佛性，人心最灵众善斯具，但根尘所汩丧其良心。然善者终於不泯有时发现，因其发现之萌而致力焉，则善日长而恶日灭，如淘沙取金沙去而金出，芟莠植苗莠除而苗盛。夫为善譬犹登山益往益高，为恶譬犹走圾愈趋愈下。善人良士知善之可为而益为，知恶之不可为而不为，则善愈积而恶愈消，福愈盛而祸愈远，烦恼不染於其心，障业不绕於其体，於如来正觉夫何远之有！

永乐九年五月初一日
