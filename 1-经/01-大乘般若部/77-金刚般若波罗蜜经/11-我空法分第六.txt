
须菩提白佛言：“世尊，颇有众生于未来世末世，得闻如是修多罗章句，生实相不?”
佛告须菩提：“莫作是说‘颇有众生于未来世末世，得闻如是修多罗章句，生实相不？’”
佛复告须菩提：“有未来世末世，有菩萨摩诃萨法欲灭时，有持戒修福德智慧者，于此修多罗章句能生信心，以此为实.”
佛复告须菩提：“当知彼菩萨摩诃萨，非于一佛、二佛、三四五佛所修行供养，非于一佛、二佛、三四五佛所而种善根.”
佛复告须菩提：“已于无量百千万诸佛所修行供养，无量百千万诸佛所种诸善根，闻是修多罗，乃至一念能生净信，须菩提，如来悉知是诸众生，如来悉见是诸众生。须菩提，是诸菩萨生如是无量福德聚，取如是无量福德。何以故？须菩提，是诸菩萨无复我相、众生相、人相、寿者相。须菩提，是诸菩萨无法相亦非无法相，无相亦非无相。何以故？须菩提，是诸菩萨若取法相，则为著我、人、众生、寿者。须菩提，若是菩萨有法相，即著我相、人相、众生相、寿者相。何以故？须菩提，不应取法，非不取法。以是义故，如来常说筏喻法门，是法应舍非舍法故.”
复次，佛告慧命须菩提：“须菩提，于意云何？如来得阿耨多罗三藐三菩提耶？如来有所说法耶?”
须菩提言：“如我解佛所说义，无有定法如来得阿耨多罗三藐三菩提，亦无有定法如来可说。何以故？如来所说法，皆不可取，不可说，非法，非非法。何以故？一切圣人皆以无为法得名.”
