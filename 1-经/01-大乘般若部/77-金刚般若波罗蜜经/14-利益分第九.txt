
“须菩提，以要言之，是经有不可思议、不可称量无边功德。此法门如来为发大乘者说，为发最上乘者说。若有人能受持读诵修行此经，广为人说，如来悉知是人，悉见是人，皆成就不可思议、不可称、无有边无量功德聚。如是人等，则为荷担如来阿耨多罗三藐三菩提。何以故？须菩提，若乐小法者，则于此经不能受持读诵、修行、为人解说。若有我见、众生见、人见、寿者见，于此法门能受持读诵修行为人解说者，无有是处。
“须菩提，在在处处若有此经，一切世间天、人、阿修罗所应供养。当知此处则为是塔，皆应恭敬作礼围绕，以诸华香而散其处。
“复次，须菩提，若善男子、善女人受持读诵此经，为人轻贱。何以故？是人先世罪业应堕恶道，以今世人轻贱故，先世罪业则为消灭，当得阿耨多罗三藐三菩提。
“须菩提，我念过去无量阿僧祇阿僧祇劫，于燃灯佛前得值八十四亿那由他百千万诸佛，我皆亲承供养无空过者。须菩提，如是无量诸佛，我皆亲承供养无空过者。若复有人于后世末世，能受持读诵修行此经所得功德，我所供养诸佛功德，于彼百分不及一，千万亿分乃至算数譬喻所不能及。
“须菩提，若有善男子、善女人于后世末世，有受持读诵修行此经所得功德，若我具说者，或有人闻，心则狂乱疑惑不信。须菩提，当知是法门不可思议，果报亦不可思议.”
