
尔时，具寿舍利子白佛言：“世尊，若菩萨摩诃萨于此般若波罗蜜多能信解者，是菩萨摩诃萨从何处没来生此间？发趣无上正等菩提已经几时？曾亲供养几所如来、应、正等觉？修习布施乃至般若波罗蜜多为已久如？云何信解如是般若波罗蜜多甚深义趣?”
佛告舍利子：“若菩萨摩诃萨于此般若波罗蜜多能信解者，是菩萨摩诃萨从十方殑伽沙等世界无量无数无边如来、应、正等觉法会中没来生此间。是菩萨摩诃萨发趣无上正等菩提，已经无量无数无边百千俱胝那庾多劫。是菩萨摩诃萨已曾亲近供养无量无数无边、不可思议、不可称量如来、应、正等觉。是菩萨摩诃萨从初发心，常勤修习布施、净戒、安忍、精进、静虑般若波罗蜜多，已经无量无数无边百千俱胝那庾多劫。舍利子，是菩萨摩诃萨若见、若闻如是般若波罗蜜多，便作是念：‘我见大师，闻大师说。’舍利子，是菩萨摩诃萨以无相、无二、无所得为方便，能正信解如是般若波罗蜜多甚深义趣.”

尔时，具寿善现白佛言：“世尊，如佛所说，是菩萨摩诃萨若见、若闻如是般若波罗蜜多，便作是念：‘我见大师，闻大师说。’世尊，甚深般若波罗蜜多为有能闻、能见者不?”
佛言：“善现，甚深般若波罗蜜多实无能闻及能见者。何以故？善现，甚深般若波罗蜜多实非所闻、所见法故。善现，般若波罗蜜多无见无闻，诸法钝故，乃至布施波罗蜜多无见无闻，诸法钝故；内空无见无闻，诸法钝故，乃至无性自性空无见无闻，诸法钝故；四念住无见无闻，诸法钝故，乃至八圣道支无见无闻，诸法钝故；如是乃至如来十力无见无闻，诸法钝故，乃至十八佛不共法无见无闻，诸法钝故；诸佛无上正等菩提无见无闻，诸法钝故，一切如来、应、正等觉无见无闻，诸法钝故.”
具寿善现复白佛言：“世尊，诸菩萨摩诃萨已于无上正等菩提积行久如，乃能修学甚深般若波罗蜜多?”
佛言：“善现，于此事中应分别说。善现，有菩萨摩诃萨从初发心即能修学甚深般若波罗蜜多，亦能修学静虑、精进、安忍、净戒、布施波罗蜜多。善现，是菩萨摩诃萨有方便善巧故，不坏诸法，不见诸法有增有减，常不远离布施波罗蜜多乃至般若波罗蜜多相应正行，常不远离诸佛世尊及诸菩萨摩诃萨众，从一佛国趣一佛国，欲以种种上妙供具，供养恭敬、尊重赞叹诸佛世尊及诸菩萨摩诃萨等，随意能办，亦能于彼诸如来所种诸善根，令速圆满。是菩萨摩诃萨随受身处，不堕母腹胞胎中生，心常不与烦恼杂住，亦曾不起二乘之心。是菩萨摩诃萨常不远离殊胜神通，从一佛国至一佛国，成熟有情、严净佛土。善现，是菩萨摩诃萨能正修学甚深般若波罗蜜多。
