
尔时，须菩提白佛言：“世尊，般若波罗蜜为甚深！无众生而菩萨摩诃萨为众生谦苦求阿耨多罗三耶三菩。譬如士夫欲于空中种树，菩萨为众生故欲逮萨云若.”
佛言：“如是，如是，须菩提，欲为众生逮萨云若，以想为众生而度脱之。
“须菩提，譬如有人欲种树者，而不知树根，亦不知茎节、枝叶、华实，取其栽而种之，随时溉灌而长养之，稍稍茎节、枝叶、华实各各具足，便取枝叶茎节，其中用者各取用之，又取其果而食之。须菩提，菩萨用一切众生发阿耨多罗三耶三菩，次行六波罗蜜逮萨云若，枝节、茎叶、华实益于众生——以叶度三恶趣；以有华故便有四性尊者及诸四天乃至无思想无思想慧天；实者如菩萨成阿耨多罗三耶三菩逮萨云然，便有须陀洹果、斯陀含果、阿那含果、阿罗汉果、辟支佛道，有菩萨便成阿耨多罗三耶三菩益众生果，以是果处众生于三乘，虽成阿惟三佛亦不见众生处，从想度众生亦不见得众生，亦无有处可为成阿惟三佛者。须菩提，菩萨当作是学行般若波罗蜜，当作是念.”
须菩提白佛言：“世尊，当知是菩萨亦如如来。所以者何？有菩萨来往故，便断于三恶趣，八难处皆断，诸贫穷下贱处皆断，三界处皆断.”
佛言：“如是，如是，须菩提，当知是菩萨如如来无有异。菩萨若厌懈怠者，终不逮过去、当来、今现在诸佛之道，世间亦无有声闻、辟支佛也，三恶之趣、三界无有断时.”
佛言：“当知是菩萨如如来，如汝所言。何以故？以如知有如来，知有辟支佛，知有众贤圣；以如知有五阴，知有有为无为性。是诸如亦是如，是故名曰如。菩萨学是如逮萨云若，从是中来，是故名曰如来。以如等故，当知是菩萨便为是佛。
“须菩提，菩萨当学般若波罗蜜如；学般若波罗蜜如已，当学一切诸法如；学诸法如已，当学具足一切法如；具足如已，逮于诸如得自在；逮如自在已，善于诸法根；善诸根已，便见众生随行之趣；知诸趣已，便具足慧愿；具足慧愿已，便净三世慧；净三世慧已，便行菩萨道；行菩萨道已，便饶益众生；饶益众生已，便净佛土；净佛土已，便逮萨云若；逮萨云若已，便转法轮；转法轮已，安立众生于三乘法；立众生已，于无余泥洹而般泥洹。须菩提，菩萨摩诃萨，自观诸善之德及他人德，当发阿耨多罗三耶三菩.”
须菩提白佛言：“唯，世尊，诸天、阿须伦及世间人民，皆当为应行般若波罗蜜菩萨作礼.”
佛言：“如是，如是，诸天世人皆当为之作礼.”
“世尊，初发意菩萨，为众生故发阿耨多罗三耶三菩，得几所福?”
佛言：“若有善男子、善女人，教三千大千刹土中众生，皆立于罗汉、辟支佛道。于意云何？得福宁多不?”
须菩提言：“世尊，甚多！甚多!”
佛言：“不如是菩萨为众生发阿耨多罗三耶三菩意，其福倍多百倍、千倍、巨亿万倍.”
佛言：“复置是三千大千刹土，若复有人教三千大千刹土中众生，令立黠地、信地、八地、见地、薄地、净地、已办地、辟支佛地，其福不如发意菩萨为众生发阿耨多罗三耶三菩，其福甚多百倍、千倍、巨亿万倍。
“须菩提，三千大千刹土中众生皆初发意，其福不如以正定菩萨功德，出彼上百千亿万倍。复令三千大千刹土满中成就菩萨，其福不如如来百千巨亿万倍.”
须菩提白佛言：“新发意菩萨当念何等?”
佛言：“当念萨云若.”
“世尊，萨云若者，为何等务？为何等尊相像?”
佛言：“萨云若者，无所有，亦无有想，亦无无想，亦不生，亦不现.”
须菩提言：“世尊，但萨云若无所有，五阴、内外空及有无空、四禅、四等、四无形禅、三十七品及三三昧、八惟无、九次第、十种力、四无所畏、大慈大悲、四无碍慧、佛十八法及六神通，诸有为无为性，复无所有耶?”
佛告须菩提：“萨云若者自无所有，自无所有者空.”
“世尊，何以故无所有?”
佛言：“无所作者为无所有，以是故诸法所有、无所有皆空。又，须菩提，诸法空、无相、无愿，诸法如如，诸法如真际，诸法如法性，是故诸法所有皆无所有，皆空.”
“世尊，若诸法所有皆无所有者，何等是初发意菩萨沤和拘舍罗，行六波罗蜜，行四禅、四等、四无形禅，行三十七品，行内外空及有无空，行十八法，行萨云若，净佛国土教化众生?”
佛言：“于诸空法有所作者，则是其沤和拘舍罗，能净佛土教化众生；知佛国土及众生所有皆无所有，菩萨行六波罗蜜为佛道作因缘，乃至萨云若亦为佛道作因缘；知道事所有皆无所有，菩萨行六波罗蜜与道场作因缘，至佛十力、四无所畏、四无碍慧、四等、佛十八法，为萨云若慧具足道事，一时一意以智慧一时合应便逮萨云若。尔时，所作诸习之绪悉灭已，无所从生故，持佛眼观三千大千刹土，尚不见无所有，何况所有？
“须菩提，如是菩萨行般若波罗蜜，于诸法不见所有，亦不见无所有，是为菩萨摩诃萨沤和拘舍罗，尚不见无所有，何况所有？又复菩萨行檀波罗蜜，布施无所有亦不知，受者无所有亦不知，道意无所有亦不知，乃至萨云若无所有亦不知，逮觉者、当逮觉者、已逮觉者无所有亦不知。何以故？一切诸法无所有，非佛所作，非弟子、辟支佛所作，诸法无所作离诸所作故.”
须菩提言：“世尊，将无法离法?”
佛言：“虽言法为离法.”
须菩提言：“世尊，若法法相离，云何知法离法？诸法所有无所有，无所有法不知无所有，有法亦不知有法，有法不知无所有法，无所有法不知有法，菩萨于无所知法，云何当知所有、无所有法?”
佛言：“菩萨以世事习故，现有所有，现无所有，非第一最要义.”
须菩提白佛言：“世尊，世事及最要义，为有异耶?”
佛言：“无有异。世事如最要义如，众生不知是如，以是故现世事有所有、无所有。又，须菩提，众生于五阴有相不知无所有，以是故作是分别说法，欲使众生知无所有。菩萨欲行般若波罗蜜者当作是学.”
