
“于是，法上菩萨摩诃萨报萨陀波伦菩萨言：‘善男子，诸如来常不动摇，亦不去亦不来。如来者，如如无所起灭，不起者亦不来亦不去，不生者是如来。善男子，真际者，亦不知来时，亦不知去时，真际者则如来。虚空者，亦无来亦无去，空者则如来。真谛者，亦不知来时，亦不知去时，真谛者则如来。无为者，亦不来亦不去，无为者则如来。灭尽者，亦无来亦无去，灭尽者则如来。善男子，如来者不离是法，此诸法者则是如来之如。善男子，如者一无有二，亦不三，亦无若干之数，以法空故。善男子，譬如春节已过夏盛热时，热有猛焰，愚夫逐之谓为是水，追之不息呼当得水。于贤者意云何？是人所逐水者，为从何所来？从东海、西海、南海、北海——从何海来？’
“萨陀波伦菩萨对曰：‘热时焰者，尚非是水，何况从海而有来往？’
“法上复言：‘善男子，彼凡夫为热渴所迫而起水想，追逐疲劳竟不得水。诸有起想，谓诸如来有往来者，亦是凡夫与彼无异。所以者何？莫以色身而观如来，如来者法性，法性者亦不来亦不去，诸如来亦如是无来无去。善男子，譬如幻师化作象马车乘，谓呼是幻有来往者皆是愚夫，谓诸如来有来往者亦是凡夫。所以者何？法性者亦无来亦无去。’
“萨陀波伦白法上言：‘梦幻所见悉空无实皆无所有。’
“法上报言：‘善男子，如来无所著等正觉说言：诸法皆亦如梦有。于梦幻法有实相者不知如来，但入如来名色身耳，便作如来来往之相，是辈皆是无智凡夫。是辈凡夫于生死道当有反数，离般若波罗蜜大远，于诸佛法亦远。于诸梦幻法知诸法如梦幻者为识如来，于诸法不求有来往之相，亦不求诸如来有生有灭，诸有知如来无来无往不生不灭者，为近阿耨多罗三耶三菩不久，是为行般若波罗蜜，是则为佛之弟子，是辈人应食国中施，为世间之福田。善男子，譬如大海所有名宝，不从十方国土而来，以人福故海生此宝不为无缘，因缘故生是宝，灭时亦复不至十方，从因缘起，从因缘灭，亦不从十方有来有往者。善男子，诸佛身者有行因缘便得合成，本行所致亦不用行往至十方，若使无行无因缘合者，若无因缘亦无有身也。善男子，譬如箜篌以因缘故，有弦，有柱，有人鼓之音声来往，声音断时亦无来往，是声出时亦无从来，灭亦无所至；欲知佛身亦复如是，有无量之德不以一事成，皆有因缘而共合成，不离因缘而有去来。善男子，当知诸佛亦无来往，一切诸法皆复如是亦不生灭，汝知是已必至阿耨多罗三耶三菩，必究竟般若波罗蜜沤和拘舍罗。’
“尔时，释提桓因以天曼陀罗华与萨陀波伦，‘持是供养法上菩萨当福于我。所以者何？一切众生当蒙仁者之恩，当得阿耨多罗三耶三菩。仁者上士，世间少有，甚难得值，乃为众生执劳，无央数劫都不以为劳。’
“时萨陀波伦受释提桓因曼陀罗华，用散法上菩萨，散已白言：‘从今以去，持身奉上于师供给所须。’叉手却住一面。
“尔时，长者女及五百侍女白萨陀波伦菩萨言：‘愿得以身奉上大师给所，当得持是功德，令得法利如今大师，当与大师常共供养诸佛世尊。’
“尔时，萨陀波伦告长者女及五百侍女：‘汝等随我教者，我当受汝。’
“诸女报言：‘身命自师不敢违教。’
“萨陀波伦菩萨白法上菩萨言：‘愿持身自上，及五百女人及五百乘车，一切所有以上大师，哀我曹等愿当受之。’
“尔时，释提桓因叹言：‘善哉！善哉！发菩萨意者，当持所有如贤者所为。菩萨如是施者，疾得阿耨多罗三耶三菩。作是恭敬承事师者，疾可得闻般若波罗蜜沤和拘舍罗。过去诸如来无所著等正觉皆悉如是，舍意布施得般若波罗蜜沤和拘舍罗，成阿惟三佛。’
“尔时，法上菩萨即受萨陀波伦及长者女五百侍女，及五百乘车所有珍宝尽为受之，欲使萨陀波伦成其功德，虽受之还持与萨陀波伦菩萨。时日已冥，法上菩萨从高座起还入宫中。
“尔时，萨陀波伦意念言：‘我为法来，不宜坐卧。当以二事须师来出：一者、经行，二者、住立。’
“时法上菩萨入宫中正坐，以般若波罗蜜沤和拘舍罗，行无央数诸三昧至于七岁。萨陀波伦亦七岁不坐不卧常经行住立，不起三垢无诸欲味，但念：‘法上菩萨何时当出为我说般若波罗蜜？’。七岁已后萨陀波伦意中念言：‘我当为师庄严高座种种名华，烧诸名香以待法师，当为大众说般若波罗蜜。’
“萨陀波伦及五百女人各各布座，身上好衣诸名綩綖柔软细叠以布座上。萨陀波伦即行索水欲以洒地，了不能得。是魔波旬之所蔽隐令水不现，欲坏菩萨令起乱意，不欲使成阿耨多罗三耶三菩。
“萨陀波伦意复念言：‘我当自刺其身出血以用洒地。所以者何？恐地有尘来坌师故。我不当惜是危脆之身。所以者何？前后以来无央数劫，弃是身体不可复计，初未值是无上之法。’
“于是，萨陀波伦菩萨即取利刀刺身出血持用洒地，五百女人各各亦尔。尔时，波旬不能得其便。
“尔时，释提桓因念言：‘是萨陀波伦菩萨及五百女人甚可奇特，贪德乃尔不惜身命恭敬法师，是魔波旬虽欲坏之不能得便，乃尔坚固誓于僧那，不惜身命于阿耨多罗三耶三菩，欲度众生无限之苦。’
“是时，帝释赞言：‘善哉！善哉！贤者精进不可思议为无上之愿，过去诸佛本所行时精进如是。’
“萨陀波伦意中念言：‘我今为师布座已讫，当于何所得好名华，法师出时当散其上？’
“尔时，帝释知其所念，便以天上曼陀罗华千石与菩萨，言：‘持是供养师并可散地。’即取其华分布散地，分留一分。
“七岁已后，法上菩萨从宫中出径诣高座，萨陀波伦及五百女人即持天华遍散法上，头面作礼却坐一面。
“法上菩萨告萨陀波伦菩萨：‘卿善男子，谛听！谛受！善思念之。’于是，萨陀波伦菩萨受教而听。‘诸法等如金刚、等诸法寂，诸法等寂不动故，般若波罗蜜等寂不动亦如金刚。诸法无倚，诸法不恐，诸法一味故，般若波罗蜜亦无所倚。诸法一味不恐，诸法不生，诸法不灭，诸法如空故，般若波罗蜜不生不灭亦如虚空。五阴无底无边际，诸法无底，四大无底故，般若波罗蜜亦无有底。空无有边际，大海无有边，诸法无边际故，般若波罗蜜亦无边际。譬如须弥山种种严好，般若波罗蜜亦复如是。诸法无所破坏，诸法不可得见，诸法无所受，诸法无所有，诸法不可思议故，般若波罗蜜无所破坏，亦不可得，亦无所受，亦无所有，不可思议亦复如是。’
“尔时，萨陀波伦菩萨便于座上得诸法等三昧、诸法寂三昧、不动三昧、无倚三昧、无畏三昧、一味三昧、无生三昧、无灭三昧、虚空三昧、五阴无底三昧、诸法无底三昧、四大无边三昧、虚空性三昧、如海三昧、如须弥山三昧、金刚三昧、无所破坏三昧、无所得三昧、无所受三昧、无所有三昧、不可思议三昧——如是等三昧，得六万三昧门.”
