
尔时，诸天子意念：“我等当云何从须菩提听受其教?”
尊者须菩提知诸天子意所念，语诸天子言：“今诸会者观听我所说，当如幻化人所听受，亦无所受，亦无所见，亦不作证.”
诸天子言：“云何，须菩提，众生为如幻化耶？来会者亦如幻化耶?”
须菩提言：“如是，如是，众生如幻，来会者亦如幻，吾我亦复如幻如梦，五阴如幻如化，六情识栽如幻如化，内外空及有无空如幻如梦，三十七品、佛十八法如幻如化，须陀洹道上至于佛三耶三佛亦复如幻.”

尔时，诸天子问须菩提：“云何乃至佛亦复如幻如梦?”
须菩提言：“我说至佛亦复如幻。若复有法胜于泥洹者，我亦复言如幻。诸天子，梦幻化是一耳无有二.”
是时，舍利弗、大目犍连、摩诃拘絺罗、摩诃迦旃延、邠耨文陀尼子、大迦葉等与无央数菩萨，是诸大众俱问须菩提言：“般若波罗蜜甚深！甚广！难晓！难了！难见！难解！谁能遏截是者?”
是时，阿难语众弟子、诸菩萨言：“般若波罗蜜者是深妙法，甚广！难见！难解！难了！不可思议！唯有阿惟越致菩萨摩诃萨，具足见谛阿罗汉，前世于无央数诸佛所而作功德，与善知识相随者，善男子、善女人有大智慧，如是辈人闻深般若波罗蜜乃能信乐终不能遏绝。不以空分别五阴，不以五阴分别空；亦不以五阴分别无相无愿，不以无相无愿分别五阴；亦不以无所生、无所灭分别五阴，不以五阴分别无所生、无所灭；亦不以寂净分别五阴，亦不以五阴分别寂净；乃至六情及诸缘起亦复如是，从檀波罗蜜至般若波罗蜜亦复如是，从内外空至有无空亦复如是，从三十七品至佛十八法亦复如是。诸三昧门、陀邻尼门不以分别五阴，不以五阴分别三昧门、陀邻尼门；从须陀洹至阿罗汉、辟支佛乃至萨云若亦不以分别空，不以空分别萨云若；亦不以无相无愿分别萨云若，亦不以萨云若分别无相无愿；不以具足不具足性分别空，不以空分别具足不具足性；至无相无愿亦复如是，不以无所生、无所灭分别寂净，不以寂净分别五阴.”
须菩提语诸天子言：“是甚深般若波罗蜜，极有智者不能遏绝。何以故？法无有忧者，亦无有戚者，若无忧无戚，众生亦无能遏绝者.”

舍利弗语须菩提言：“般若波罗蜜，为广说三乘之教及菩萨总持之教，从初发意至十住道地教，至六波罗蜜、三十七品、佛十八法。菩萨摩诃萨悉总持之教，是为菩萨行般若波罗蜜化生也，不耗于神通游诸佛国，随其所欲所作善本供养诸佛即得如愿，从诸世尊所听受法，至萨云若初不断绝，未曾离三昧时，当为无所挂碍辩、不可断绝辩、如所应辩、利辩、义辩、一切最辩.”
须菩提言：“如是，如是，如舍利弗言，广说三乘及菩萨乘，大乘菩萨摩诃萨所得最辩亦无所倚，亦不倚吾我，知见、寿命，五阴亦无所倚，从檀波罗蜜至般若波罗蜜亦无所倚，从内外空及有无空亦无所倚，从三十七品、佛十八法至萨云若慧亦无所倚.”
舍利弗言：“何以故于般若波罗蜜说三乘之教而无所倚？何以故说菩萨总持？何以故得最妙之辩而无所倚?”
须菩提言：“从内空乃至三乘，皆从般若波罗蜜教出亦无所倚；从外空至有无空，广说三乘之教亦无所倚；从内外空所说教及菩萨，总持说一切世间最妙之辩亦无所倚；从有无空至菩萨，获一切世间最第一之辩而无所倚也.”
