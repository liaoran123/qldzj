
盖万德相照，统之者三身；万行相资，都之者六度。若冲虚之六翮，伺尘之六情矣！故每因别会，各彰其分焉。至如利物之基，舍著之渐，详其要也，无出施乎！但施有沦升，良资诱折，所以室罗复集，檀那肇唱。欲令三坚失守，十度成津，即当蹑四誓之修期，排七空之秘键，轹二乘而之直上，摧三轮以遐鹜。纠以唯识，何国城之可依？斥以假名，岂头目之为我？推之以随喜，则不植而自滋矣；终之以回向，则不劝而自覃矣；控之以菩提，则不迁而自致矣；权之以方便，则不念而自融矣。故不患物之少也，患夫用心之不弘；不患施之难也，患夫忘取之不易。其有严心以为净，是未臻其严矣；趣寂以为真，是未会其寂矣。又况名誉福乐之求，王贼水火之虑，其于致极，不亦弥远。
然则大觉之士，弘愿所归。其财施也，毕生品以充足；其法施也，罄含识而出离。然后忘其所以为之，失其所以利之，洎乎无感矣！巍乎有成矣！惟斯文之允被，欣此念之方恢。虽卢至之不拔，卜商之难假，亦冀慈音渐染，鄙吝推移，自此而还，孰能无变！其文句赡溢，诲喻殷明，凡勒成五卷，非重译矣。
