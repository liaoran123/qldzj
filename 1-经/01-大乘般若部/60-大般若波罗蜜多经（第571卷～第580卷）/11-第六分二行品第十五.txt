
佛告曼殊室利菩萨言：“善男子，若菩萨摩诃萨行深般若波罗蜜多，宜应成就前后般若波罗蜜多。何以故？诸菩萨摩诃萨有二种行：成就般若，化导有情.”
尔时，曼殊室利菩萨便白佛言：“世尊，云何诸菩萨摩诃萨成就般若、化导有情?”
佛告曼殊室利菩萨言：“善男子，若菩萨摩诃萨从初般若乃至后际，离功用心说法无尽中无间隙，为脱有情恶趣三有令住善趣，或令证得三乘圣果。曼殊室利，是名菩萨摩诃萨众行深般若波罗蜜多化导有情。曼殊室利，若菩萨摩诃萨行深般若波罗蜜多，成就无边无为般若，是名菩萨摩诃萨众自行般若。何以故？此能圆满一切德故.”
曼殊室利复白佛言：“诸菩萨摩诃萨行深般若波罗蜜多，修何法行能与一切智相应?”
佛告曼殊室利菩萨言：“善男子，若菩萨摩诃萨行深般若波罗蜜多，修一切智真实之法，远离思议，微妙无相甚深理趣，不可观察极难通达，常住寂静清凉遍满，无有分别无著无碍；随顺正理不可执取，极静大寂，一切法中无上无等。曼殊室利，诸菩萨摩诃萨行深般若波罗蜜多，修此法行能与一切智相应.”
曼殊室利复白佛言：“诸菩萨摩诃萨于何境界行深般若波罗蜜多?”
佛告曼殊室利菩萨言：“善男子，诸菩萨摩诃萨决定应于甚深境界、广大境界、功德境界行深般若波罗蜜多。
“曼殊室利，甚深境者，体是无为，不著二边亦不相离，自性清净诸障解脱，不可思议，不可称计，不共一切声闻、独觉。
“曼殊室利，广大境者，诸佛如来一切功德，大悲、般若二法为性，离分别相无功用心，利乐有情无时暂舍，诸所说法皆称彼意。
“曼殊室利，功德境者，诸菩萨摩诃萨行深般若波罗蜜多，所与相应一切功德、三十二相、八十随好。随诸有情根欲性行，所乐种种形相差别，佛威神力悉能示现，所谓或现升睹史多，或现从天下生赡部，或现处胎，或现初生，或现童子，或现游戏，或现出家，或现苦行，或现往诣菩提树下，或现证得无上菩提，或现转法轮，或现般涅槃，如是示现诸相差别，皆为有情解脱生死。
“曼殊室利，如是名为诸菩萨摩诃萨甚深般若波罗蜜多所行境界.”
曼殊室利便白佛言：“希有，世尊！菩萨如是甚深般若波罗蜜多，是佛境界不可思议.”
佛告曼殊室利菩萨：“如是，如是，如汝所说，甚深般若波罗蜜多是不共法、不可思议。何以故？一切异生、声闻、独觉不能通达，非其境故，除佛世尊无能得者。何以故？诸法真如义甚深故。自在不动无漏界摄，令有情类利乐圆满，是故名为诸佛境界过语言道胜义谛摄，远离寻伺分别思议，非世间法所能比喻，一切法中最为上品，不在生死、不住涅槃。
“曼殊室利，诸菩萨摩诃萨行深般若波罗蜜多，凡有五事不可思议：一者、自性；二者、方处；三者、诸住；四者、一异；五者、利乐。
“曼殊室利，云何自性不可思议？即色真如求不可得，离色真如求不可得，受、想、行、识亦复如是；即眼真如求不可得，离眼真如求不可得，耳、鼻、舌、身、意亦如是；即色真如求不可得，离色真如求不可得，声、香、味、触、法亦如是；即眼识真如求不可得，离眼识真如求不可得，耳、鼻、舌、身、意识亦尔；即地界真如求不可得，离地界真如求不可得，水、火、风、空、识界亦尔；有法真如求不可得，无法真如求不可得，是故自性不可思议。
“曼殊室利，云何方处不可思议？如是真如若在欲界不可思议，若离欲界不可思议，色、无色界亦复如是；若在东方不可思议，若离东方不可思议，南西北方、四维、上下亦复如是，是故方处不可思议。
“曼殊室利，云何诸住不可思议？若安乐住不可思议，若寂静住不可思议，若有心住不可思议，若无心住不可思议，是故诸住不可思议。
“曼殊室利，云何一异不可思议？三世如来同在一处，自性清净无漏界摄，若一、若异不可思议，是故一异不可思议。
“曼殊室利，云何利乐不可思议？智慧神力同一法界，般若、方便二相平等，能作有情无量利乐不可宣说、过语言境，而顺有情根性差别作种种说、种种示现；三十二相、八十随好，随有情心皆能示现.”
曼殊室利白言：“世尊，何等名为三十二相、八十随好?”
佛告曼殊室利菩萨言：“善男子，如来相好无量无边，我若广说不可穷尽，但随世间所乐，略说三十二相、八十随好。
“曼殊室利，云何名为三十二相？如来足下有平满相，妙善安住犹如奁底，地虽高下，随足所蹈皆悉坦然无不等触，是为第一。如来足下千辐轮文，辋毂众相无不圆满，是为第二。如来手足悉皆柔软，如睹罗绵胜过一切，是为第三。如来手足指皆纤长，圆妙过人以表长寿，是为第四。如来手足一一指间，犹如雁王咸有鞔网，金色交络文同绮画，是为第五。如来足跟广长圆满，与趺相称胜余有情，是为第六。如来足趺修高充满，柔软妙好与跟相称，是为第七。如来双腨渐次纤圆，如医泥耶仙鹿王腨，是为第八。如来双臂修直[月+庸]圆，如象王鼻平立摩膝，是为第九。如来阴相势峰藏密，其犹龙马亦如象王，是为第十。如来毛孔各一毛生，柔润、绀青、右旋宛转，是第十一。如来发毛端皆上靡，右旋宛转、柔润、绀青，严金色身甚可爱乐，是第十二。如来身皮细薄润滑，尘垢、水等皆所不住，是第十三。如来身皮皆真金色，光洁晃耀如妙金台，众宝庄严众所乐见，是第十四。如来两足、二手、掌中、颈及双肩七处充满，光净柔软甚可爱乐，是第十五。如来肩项圆满殊妙，是第十六。如来髆腋悉皆充实，是第十七。如来容仪洪满端直，是第十八。如来身相修广端严，是第十九。如来体相纵广量等，周匝圆满如诺瞿陀，是第二十。如来颔臆并身上半，威容广大如师子王，是二十一。如来身光面各一寻，是二十二。如来齿相四十齐平，净密、根深、白踰珂雪，是二十三。如来四牙鲜白锋利，是二十四。如来常得味中上味，喉脉直故，能引身中千支节脉所有上味，是二十五。如来舌相薄净广长，能覆面轮至耳毛际，是二十六。如来梵音词韵宏雅，随众多少无不等闻，其声洪震犹如天鼓，发言婉约如频迦音，是二十七。如来眼睫犹若牛王，绀青、齐整、不相杂乱，是二十八。如来眼睛绀青鲜白，红环间饰皎洁分明，是二十九。如来面轮其犹满月，眉相皎净如天帝弓，是第三十。如来眉间有白毫相，右旋柔软如睹罗绵，鲜白光净踰珂雪等，是三十一。如来顶上乌瑟腻沙，高显周圆犹如天盖，是三十二。是名如来三十二相。
“曼殊室利，云何名为八十随好？如来指爪狭长薄润，光洁鲜净如华赤铜，是为第一。如来手足指圆纤长，[月+庸]直柔软节骨不现，是为第二。如来手足各等无差，于诸指间悉皆充密，是为第三。如来手足圆满如意，软净光泽色如莲华，是为第四。如来筋脉盘结坚固、深隐不现，是为第五。如来两踝俱隐不现，是为第六。如来行步直进详审如龙象王，是为第七。如来行步威容齐肃如师子王，是为第八。如来行步安平庠序不过不减犹若牛王，是为第九。如来行步进止威仪譬如鹅王，是为第十。如来回顾必皆右旋，如龙象王举身随转，是第十一。如来支节渐次[月+庸]圆、妙善安布，是第十二。如来骨节交结无隙犹若龙盘，是第十三。如来膝轮妙善安布、坚固圆满，是第十四。如来隐处其文妙好，威势具足圆满清净，是第十五。如来身支润滑柔软，光悦鲜净尘垢不著，是第十六。如来身容敦肃无畏常不怯弱，是第十七。如来身支坚固稠密善相属著，是第十八。如来身支安定敦重，常不掉动圆满无坏，是第十九。如来身相犹若仙王，周匝端严光净离翳，是第二十。如来身有周匝圆光，于行等时恒自照曜，是二十一。如来腹形方正无欠，柔软不现众相庄严，是二十二。如来脐深、右旋圆妙、清净光泽，是二十三。如来脐厚、不凹不凸、周匝妙好，是二十四。如来皮肤远离疥癣，亦无黡点、疣赘等过，是二十五。如来手掌充满柔软，足下安平，是二十六。如来手文深长、明直、润泽、无断，是二十七。如来唇色光润丹晖，如频婆果上下相称，是二十八。如来面门不长不短、不大不小，如量端严，是二十九。如来舌相软薄广长如赤铜色，是第三十。如来发声威震深远，如象王吼明朗清彻，是三十一。如来音韵美妙具足如深谷响，是三十二。如来鼻高修而且直，其孔不现，是三十三。如来诸齿方整鲜白，是三十四。如来诸牙圆白光洁渐次锋利，是三十五。如来目净青白分明，是三十六。如来眼相修广，譬如青莲华叶甚可爱乐，是三十七。如来眼睫上下齐整、稠密不白，是三十八。如来双眉长而不白、致而细软，是三十九。如来双眉绮靡，顺次绀琉璃色，是第四十。如来双眉高显光润形如初月，是四十一。如来耳厚、广大、修长、轮埵成就，是四十二。如来两耳绮丽齐平离诸过失，是四十三。如来容仪能令见者无损无染皆生爱敬，是四十四。如来额广、圆满、平正、形相殊妙，是四十五。如来身分上半圆满，如师子王威严无对，是四十六。如来首发修长、绀青、稠密不白，是四十七。如来首发香洁、细软、润泽、旋转，是四十八。如来首发齐整无乱亦不交杂，是四十九。如来首发坚固不断永无阤落，是第五十。如来首发光滑殊妙、尘垢不著，是五十一。如来身分坚固充实踰那罗延，是五十二。如来身体长大端直，是五十三。如来众窍清净圆好，是五十四。如来身支势力殊胜无与等者，是五十五。如来身相众所乐观常无厌足，是五十六。如来面轮修广得所，皎洁光净如秋满月，是五十七。如来颜色舒泰光显，含笑先言有向无背，是五十八。如来面貌光泽熙怡，远离颦蹙、青赤等过，是五十九。如来身支清净无垢、常无臭秽，是第六十。如来所有诸毛孔中，常出如意微妙之香，是六十一。如来面门常出最上殊胜之香，是六十二。如来首相周圆妙好，如末达那亦犹天盖，是六十三。如来身毛绀青光净，如孔雀项红辉绮饰，色类赤铜，是六十四。如来法音，随众大小不增不减应理无著，是六十五。如来顶相无能见者，是六十六。如来手足指约分明，庄严妙好如赤铜色，是六十七。如来行时，其足去地如四指量而现印文，是六十八。如来自持不待他持，身无倾动亦不逶迤，是六十九。如来威德远震一切，恶心闻喜、恐怖见安，是第七十。如来音声不高不下，随众生意和悦与言，是七十一。如来能随诸有情类言音意乐而为说法，是七十二。如来一音演说正法，随有情类各令得解，是七十三。如来说法咸依次第必有因缘，言无不善，是七十四。如来等观诸有情类，赞善毁恶而无爱憎，是七十五。如来所为先观后作，轨范具足令识善净，是七十六。如来相好，一切有情无能观尽，是七十七。如来顶骨坚实圆满，是七十八。如来颜容常少不老、好巡旧处，是七十九。如来手足及胸臆前，皆有吉祥喜旋德相，文同绮画、色类朱丹，是第八十。是名如来八十随好.”
