
般若理趣分者，盖乃核诸会之旨归，绾积篇之宗绪；眇词筌而动眷，烛意象以兴言。是以瞬德宝之所丛，则金刚之慧为极，观照之攸炫，则圆镜之智居尊。所以上集天宫，因自在而为心表；傍开宝殿，寄摩尼而作说标。明般若之胜规，乃庶行之渊府。故能长驱大地，枕策上乘，既得一以仪真，且吹万以甄俗。行位兼积，耸德山而秀峙；句义毕圆，吞教海而澄廓。尔其摄真净器，入广大轮，性印磊以成文，智冠嶷以腾质。然后即灌顶位，披总持门，以寂灭心，住平等性，涤除戏论，说无所说，绝弃妄想，思不可思。足使愉忿共情，亲怨等观。名字斯假，同法界之甚深，障漏未销，均菩提之远离。信乎！心凝旨夐，义皎词明，言理则理邃环中，谈趣则趣冲垓表。虽一轴单译，而具该诸分，若不留连此旨，咀咏斯文，何能指晤迷遥津，搜奇密藏矣！
