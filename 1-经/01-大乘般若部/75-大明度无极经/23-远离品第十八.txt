
佛告善业：“梦中开士大士不入应仪、缘一觉地，亦不教人入中。诸法梦中视，心志常在佛，当知是不退转相。
“梦中与若干百千弟子共会坐说经，与除馑众相随最在前，如来说经悉见，是不退转开士相。
“梦中在虚空中坐，为诸除馑说经，还自见七尺光，自在变化，于余处所作为如佛说经。梦中不恐怖、不畏难，若见郡县其中兵起展转相攻，水火之灾，虎、狼、师子、毒虫之害，见斩人首者，如是余变勤苦、困穷、饥渴者，睹诸厄难悉作是见，其心不恐，寤即起坐念：‘如梦中所见睹，是三处我作佛时，说经遍教。’当知是不退转相。
“何从知是开士大士成作佛时其境内一切无恶？正是时梦中，若见畜生相食、人民疾疫，其心稍稍生念：‘使我界中一切无恶。’用是故知。于梦中寤已，若见城郭火起时，便作是念：‘可于梦中可见是相。’见之不怖，用是相行具足，是为不退转开士。
“‘今我审应是所向者，当无是异变，火起当灭，悉当消去不复见。’”
佛言：“假令火即灭，知已于往佛受尊决矣。假令火不灭，知未受决。设火神烧一舍置一舍，复越烧一里置一里，知其家人前世时断经所致。斯人之等所作悉自见，宿所作恶于是悉除，从是来断经余殃悉尽，知是未得不退转。用是视，持是相，当为说令知之。
“或时男女为鬼神所取，作是念：‘或我受决，已过去如来授我无上正真道，所念悉净，却应仪、缘一觉心，会当作佛，十方现在诸佛无不知见证者。今如来悉知我所识念，鬼神当用我故去。’不去者未受决.”
佛言：“其人审至诚者，弊邪往到前曰：‘若本作是住，本字某以受决。’欲以是语乱之。开士言：‘我真已受决者，鬼神即当去。’邪神念曰：‘我当使鬼去。’鬼即去。所以然者？天邪极尊有威灵力，鬼不敢当。开士反念：‘用我威神故去耳！’便自贡高，轻易贤人，无所敬录，言：‘我于过去如来所受决。’已自可贡高反起瞋恚，更生罪念当堕恶道，以不成为成，当觉邪为。舍善友去，为邪所固，当觉是事。
“邪反覆往说昔受决事，并七世父母中外宗家姓字，‘若在某国县乡生，今作是语，前世亦作是软语’，随其人性行，聪闇、吉凶、穷达、贵贱、贫富，因扶奖踧言：‘若前世亦尔。’开士心念想：‘我将尔？’邪复言：‘若已受决得不退转。’其人闻之心大欢喜，自谓审然，便行形调轻易同学，用是字故便失其本行堕邪网，用受是字故不觉邪为，自谓得无上正真道。邪复言：‘若作佛时当字某。’闻是名，心念言：‘我得无然，我生本有斯志。’”
佛言：“是开士于智中少，无变谋智慧乃作是念。若邪天共作是，除馑为之所迷.”
佛言：“我所署开士不教令作是念，远离一切智，亡权德，远大明，释贤友，信凶愚。斯辈会堕两道，若后久远勤苦，乃复求佛耳。用明度慧故，当自致作佛.”
佛言：“是尔发意受是字时，不即觉悔，如是当堕两道。若有除馑教重禁四事法，若复他事所犯毁是禁，不成沙门，不为佛子。是坏开士言：‘我于某国郡县乡生。’作是念时，于除馑四事法其罪最重，置是四事重法是为五逆。当意生念，受其字意信之，其罪大重，当作是知。用是字故，为邪入深罪。邪复往作是语：‘远离法正当尔，如来正觉所称。’”

佛语善业：“我不作是说远离，教开士大士于树间、闲处止.”
善业白佛言：“云何，天中天，何所复有异远离?”
佛言：“正使各有应仪随是行念，缘一觉随是行念。
“各有开士大士于城外行，远离一切恶不得犯，若当于独处、树间、闲止了行开士大士法，我乐使作是行，不使远行到绝无人处于中止。持是远离，当昼夜勤行，是故言行远离当于城傍，我所说法如是。
“尔时，弊邪当往教行远离法，语之：‘若当于独处、树间止，当作是行。’随邪教便亡远离法。邪语之言：‘道等耳，应仪、缘一觉等无异。’”
佛言：“是开士所愿未得，反随其行；于法中未了，反自用轻余开士，自贡高谁能过我者，轻城傍明净心所念——不入应仪、缘一觉法中住，所有恶不受，禅脱弃定，于定中逮得，所愿悉具足度.”
佛言：“其无变谋明慧开士，正使在空泽中禽兽、罗刹所不止处，百千万岁复过是，不知远离法，会无所益。邪便飞行在虚空中立言：‘善哉！善哉！是真远离法，如来所说。正当随是远离行，疾得无上正真道。’是人闻喜，便起到城傍，远离成就有德高行，反轻言：‘若所行法非。’”
佛言：“如是诸行者，中有正行呼非，反行呼是，不当敬者而敬之，当所敬者而恚慢之。邪语是开士言：‘我行远离，有飞人来语我言：“善哉！善哉！审是远离法，正当随是行，我故来相语。若在城傍行，谁当来语若?”’”
佛言：“开士有德人而反轻之，如是当作是知。如担死人种无所中直，反呼是开士有短，是为开士怨家，厌开士高行，为天人大贼。正使如沙门被服，处开士之中由亦是贼，无与从事、交接、言笑。何以故？多瞋恚怒起，败人好心。
“当作是知，所当护法常自坚持，当净其心，立心所狎习当谛持，常当正心畏怖勤苦处无得入。彼坏器辈所在三处止，常当持慈心哀念，令安隐愍伤之，自护所念：‘使吾无生秽浊恶心，我设有不善，疾使弃之。’是开士大士所行极上，当作是知。
