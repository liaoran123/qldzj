
善业问佛：“不退转开士大士，当何以比观其行相如是?”
佛言：“如逮得禅者不动不摇，如应仪地，如缘一觉地，如佛地，如本无终不动；佛说本无，闻者不言非，虚空本无，本无是所有无，无本如本亦不言非如；闻已，若转于余处闻终不疑，不言是非如本无立；其所言诚而重，不说不轨，凡夫逆道之作不观视，用是比相行具足，知是不退转大士。
“复次，不形相沙门、梵志面貌，是别之谛知谛见，终不祠拜华香施天，亦不教他人，为用是比相行具足，知之不生恶处，不作妇人身，用是比相行具足知。
“又不退转大士持戒，身自不杀，教人不杀；身自不盗，教人不盗；身自不淫，教人不淫；身自不两舌、恶口、妄言、绮语、嫉妒、恚痴，是十戒皆自持，复教彼守行，梦中自护十戒，面见如是，用是比相行具足知。
“又学诸法，用是心学是法，令群生安隐为说经，持是经授令分德，愿群生令得斯净定以明自立，用是比相行具足知。
“又大士深法说时终不疑，不言不信亦不恐怖，所信软美，少睡卧，行步出入不乱心，徐行安谛择地而行，被服衣中常清净，无蚤虱尘垢亦无忧，身中无八十种虫。所以然者？开士大士六度功德过于贤圣，稍欲成满，身心净洁，悉受高志.”
善业白佛言：“云何，天中天，开士大士心洁净?”
佛言：“所作功德转增稍上，心无所碍，功德悉逮，是心净洁过应仪、缘一觉上，用是比相行具足知。
“又有来供遗者不起喜，一切无悭，于深经说未常有厌，深入智中；若余处欲闻经者，持是明度为说之；其有余道所不正者，持明度为正之；经中所出法悉持，无常之事以语之，诸世间经书所不能解者，持是明度为解之，用是相行具足。
“是故弊邪稍稍来到其所，便于边化作八大地狱，中有诸开士，便指言：‘斯人皆从前佛受决为不退不转，今皆堕地狱中。佛为授若地狱耳。若当疾悔之，言我非不退转。设若言尔者，不复入地狱中，当生天上。’”
佛言：“设是心不动者，知是不退转，用是相行具足知。
“邪复化作师被服，往至其所：‘若前从我闻所受，悉弃之皆不可用。若疾悔之随我言者，我日来问讯，不用我言终不复来。莫复说此事，我不欲闻，前说皆外事耳，更受我言是佛所说也。’”
佛言：“闻是设令动转者，当知其人不从过去佛受决，未升大士举中在不退转地。
“设令不动转，念是经虚空所致，作是思惟不信邪言。譬如比丘得应仪不受邪言，眼见经证，是为空所致终不可动。如应仪、缘一觉所念法终不复还，是大士向佛亦然矣，正在不退转地立，是为极度，用是相行具足知。
“弊邪复往到其所，更作异人言：‘若所求者为求苦耳，非求佛法也。若负斯难用之为求，若在恶道历世弥久，适得为人不尝思惟自患厌耶？当于何所更索是躯？如何不早取应仪，用佛为求乎？’”
佛言：“设不转者，邪复舍去，更作方便化作若干开士在其边立，复往指言：‘若见是开士，皆供养如恒沙佛衣食、卧具、医药，具足受法问慧，当所行所求悉学，如法住，如法求，皆入中作斯学行，尚不得佛，汝缘得乎？’”
佛言：“设是不动者，邪去不远化作比丘辈言：‘是应仪过世时，皆求开士道，取应仪已，若何从得佛？’”
佛言：“用是故，开士大士作是行，从他处闻，心不转不异，于是中复觉知邪为。
“佛所语无异，求大明植志，若兹者设不得佛，佛语为谬。佛语不欺，当作是学，当作是求，谛护是教，心不动转，从中觉邪，用是相行具足知是不退转矣。
“又邪娆言：‘佛如虚空，是经行无边不可得极。何以故？是经义可知，观其所趣皆虚空矣。为中勤苦，不当觉知邪事，邪作是经耳，云何欲得佛？是非佛所说。’”
佛言：“夫贤士女视明虑长，谛议自议，妖邪多巧以逆为顺，怪来不倾牢如须弥，用是相行具足知是不退转也。
“作一禅、二禅、三禅、四禅，是定随是四禅，不録禅是所禅，作是定用入欲中故，不退转开士大士不随定教，净过定上，用是相行具足知。
“又有共称其名德者不以喜，心不动乱，常正心。设在家不有重淫，若时有欲，如过大空泽中饮食时，恐怖畏盗贼欲疾去，自念：‘我何时当出是空泽中？’念：‘妇人恶露不净，非我净法。’当作是念。何以故？念使十方人安隐故.”
佛言：“如是其福具足，得明度威神力，使作是念，用是相行具足知。
“又和夷洹翼从防卫，余鬼神不敢附，不失心志，不妄起心；身无疮厉，六情雅具，圣雄而不自显；不诱他妇女，若符咒药不行之，亦不教人淫泆秽行；不以歷口，非法恶念无由生哉，用是相行具足知。
“复次，善业，将以何行名为不退转？不退转者，不与无道主、佞嬖臣、贼盗偷冦军谋残生，非法士女、蛊道淫劮、钱谷屠酒祀、缯彩香熏、倡优调戏、入海投难求荣采利，如斯之徒终始不友。开士从事不离一切智，常誉贤者以为谈首，远愚近圣尊戴三宝。尔故誓曰，不退转开士常愿生异方佛刹，愿高誓重必获往生，用是故，常见佛得供养。如是愿从欲处、色处、空处，从彼来生中国于开士家、大明卿、八正，谈于义典，逆事不豫，远边地无佛处，性净真不犯法，如是相行具足知为不退转。
“不退转开士不言，我是不疑我非不中疑。譬如得沟港道于其地终不疑，邪事适起即觉知，宁殒命而不徊心。自于其地终不疑不懈，无应仪、缘一觉心，心不念佛难得，安住其地，心大表远，勇而无胜。何以故？如是住无能过者。用是故，邪愁毒便化作佛身，往谓之曰：‘若于是可取应仪证，若未受无上正真道最正觉决。何以故？若不得是相行，何因得乎？’知非佛也，是邪耳，如佛所说思惟视之，是邪所为欲使我转.”
佛言：“设不动者，知已于过去佛受无上正真道最正觉决。
“其悉知法行忠正者，代不惜身命一切法，悉受往古来今诸佛明法，悉护持之。用是故，不惜身命，未常懈无厌时，如来及诸弟子说经时不疑言非。何以故？逮得无所从生法乐，于中立持是功德，悉具足知是不退转开士大士.”
