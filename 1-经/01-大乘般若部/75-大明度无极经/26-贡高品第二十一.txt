
佛告阿难：“开士随时各学明度无极，随法行之，是时一佛界邪各惊念言：‘我使开士中道得应仪，莫使得无上正真道。’弊邪见开士习行明度，深为愁毒四面放火，怖诸开士令心一转.”
佛言：“邪不身遍行乱。开士若远离善师，为邪所乱愁毒，以不深解明度，心狐疑念，有之无乎？昔所玩习而今恶闻，或结不知，将以何缘守明度乎？疑网自蔽，邪得其便，教余开士言：‘若用是为写学，我尚不了其事，若能了乎？’自言所行是，若所行非，所为颠倒，用是故其人在地狱、禽兽、饿鬼中，其罪日增，如是邪大欢喜。若开士与行应仪道诤，又与开士共诤时邪言而离佛远矣。若未得不退转开士与不退转诤，随念恚恨心一转念转却一劫，虽有是恶不舍一切智，劫数无极始当从初发意起.”
阿难白佛言：“心所念恶，宁可悔不？可当却就尔所劫.”
佛言：“我法广大可得悔。若开士念恶有恨，又喜以教彼，斯人不可使悔也。设有恚詈即惭悔过：‘我当为十方人作桥梁令得泥洹，宁可有恶意与人诤耶？当如哑羊，诸恶之人忍，心不当起恚为应仪道者。’”
阿难白佛言：“开士大士与相共止，法当云何?”
佛言：“相视当如视佛，心念当言：‘共一师、一船、一道，彼所学我亦当学。’欲喜应仪、缘一觉道者，不与同愿。其有忍苦欲求佛者，当与相随。若此为一法学也.”
