
佛告善业：“开士疾欲得佛者，索明度无极，当如普慈开士.”
善业言：“今普慈所在?”
佛言：“在上方过六百三十亿佛国，佛名香积，其刹名众香.”
又言：“彼何因索明度?”
佛言：“前世积行功德追逮本愿所致，前已供养无央数佛。
“时，开士卧，出天人于梦中告曰：‘若求大法。’寤即求之，求之不睹，其意惆怅，欲得佛闻大明法。
“时，世无佛，国无开士所行净法，是故哀恸，如人有过在国王所，财物悉没，父母及身闭在牢狱。
“时，忉利天人下观，见开士日日哭，知有至心精进求道，天人即于其亲属中学字开士。
“先是时，世有佛，名景法自秽来王，已灭度。久不睹佛、不闻经、不见比丘僧。
“时，复于梦中见忉利天人告曰：‘前有佛，字景法自秽来王。’梦闻佛字则寤，寤已大欢喜，则捐家入山，投命弃身无所贪慕，而大啼哭自念：‘恶所致不见佛，不闻经，不得开士所行法。’
“是时，空中有声言：‘善士，止无哀恸矣。有大法名明度，若有守志行之，其得佛疾。若当求是法，得闻守行者，佛功德身三十二相、八十种好若当得之，亦当以经法教十方人。’
“问空中声：‘何缘得闻？当到何方索？作何方便？’
“空中声报言：‘从是东行莫得休息，若行时莫念左右、前后、上下、行止，莫念恐怖、欢喜、食饮、坐起、行道、中止，莫念淫怒痴，莫念守行有所得，莫念内外五阴、眼耳鼻口身心、地水火风空，莫念众生、吾我、寿命、有空无空、有道无道、有经无经、生天上世间。开士善恶一切念断，适无所著。从是东行，作是行不毁者，今得明度不久。过去诸佛行开士道求之，如此得明度，随其教，精进行，必早得佛。’
“开士闻之大欢喜言：‘当随天教。’
“报言：‘莫失此教。’言毕，不复闻声。
“闻是教则东行适无所念，行道中念曰：‘去是几所乃当得明度？’复大哀恸。
“上方空中有化佛言：‘善哉！善哉！若所索得甚难，作是精进者今得不久。’
“普慈开士叉手仰视化佛，身金色，放十亿光焰，三十二相，心大欢喜，叉手白佛言：‘愿佛说法，我从佛闻，皆欲得之。’
“佛言：‘受我教法，悉念持之——诸经法，本无无恐惧，本净无端绪；住诸经法，无端绪，无所说住，无所说教；如虚空无形住，如灭度无异、无所从生、无形住，如幻，如水中影，如梦中所见，其等无异。’
“佛音声如是：‘当随经教，植志守净。从是东行，去是二万里，国名香净，法王法治处。其国丰乐，人民众多。其城纵广四百八十里，皆以七宝作之。其城七重，间有七宝奇树，上有杂宝、罗縠、帷幔以覆城矣，其间有宝交露垂铃。城四门外有无极戏庐。绕城有七重池，水中有杂种青莲及诸名华，其香薰国，光色遐耀。行者近华身衣如之，皆在池中生。池间陆地有薝卜华、忍中华、奇华，如是数百种。池中有众鸟，凫、雁、鸳鸯异类之鸟数百种。有七宝船，其人乘船游戏池中。罗列五色幢旛，杂色华盖街巷周遍，譬如忉利天帝释殿。悬旛之声道德为本昼夜不休，闻者行进，如彼天上难檀洹戏庐音乐之声，快乐不绝。城中皆是开士，有成就者，有发意者，服饰炫煌，珍奇无量。中有开士字法来，众圣中王，有六百八十万玉女妻，诸开士常敬之。于国中央，施高座随次转下，黄金座、白银座、琉璃座、水精座，其上皆布文绣綩綖，座间皆散杂种香华，上施宝盖，中外周匝烧众名香。法来开士常于高座为诸开士说明度，中有听、有书、有学、有讽诵守者。若到彼所，当为若说之，前数千亿世常为若师，是若发意时师也。往至佛所时，若所闻见，慎莫疑殆。何以故？若未晓变谋明慧，当谛观邪事，善士慎于邪教。莫念师在深宫，以之懈怠，敬当如佛。用经法故，莫念财利，无贪为宝，当贡所尊，慈孝于师，作是行者今得大法矣。’
“开士从化佛闻是教，其喜忘身即见十方佛定，诸佛皆遥叹言：‘善哉！善哉！善士，我曹本求开士道时，用精进故获明度，成为一切智、三十二相、八十种好、十力、四无所畏、四事不护、十八不共，亦复得定诸佛所叹。若寻佛迹，当则吾等作斯行者，开士功德若当具足得之。’
“普慈开士从定寤，作是念：‘诸佛本从何所来？去何所至？’作是惟已，便复哀恸念：‘佛教我至法来所，便从是去。’
“中道得一国，国名邪所乐。我于城外园中，止宿自念：‘佛法宝难得闻，我当尽力供养于师。今我一身加复贫穷，无珍宝及香华供养于师。’作是念已，则入城街里自炫言：‘谁欲买我者？’
“是时，邪在城外戏，与万婇女共游。邪闻开士自炫声便念：‘开士自卖身，欲供养法来，志存索佛，当出我界，度人众多，今当坏子。’令一国人皆不见其形，不闻其声，如是城中人悉不闻见其形声。
“开士卖身不售，便自宛转卧地啼哭，呼曰：‘吾卖身以奉师，都无买我者，当云何乎？’
“天帝释遥见开士精进乃尔，来下试之，知为至诚索佛道？但谀谄乎？便化作梵志问言：‘高士将欲何求勤苦乃尔？用何等故宛转哭乎？’
“报言：‘不须问也。’
“又问至三：‘所欲敕使，愿语我意，念欲相助开士。’
“报言：‘我自卖身以供养师。’
“梵志曰：‘吾欲大祀，欲得人血肉髓心。卿能与我者，我益与卿宝。’
“开士闻之心大欢喜，即取刀自刺两臂以血与之，复割两髀肉，又破骨以髓与之。
“适欲刺其胸，时楼上有长者女，遥见大愍伤之，与诸伎女五百人，下至开士所，问言：‘高士年尚幼少，端正如是，何以故自割截身体乃尔乎？’
“报言：‘我出血、割肉、取髓卖之，以供养师。’
“女问：‘设供养师者能得何等？师名为谁？在何方止？’
“开士报言：‘在东方，字法来，当为我说明度。闻者当守净行，可疾得佛身、三十二相、十种力、四无所畏、四事不护、十八不共，得法轮转度十方人。’
“女闻之喜曰：‘如所言，天上天下无比，卿何其自苦乃尔乎？我足子名宝，身与众女愿从子行，供养明度，欲闻深经。’
“开士言：‘甚善！’
“梵志言：‘善哉！善哉！开士高行，精进难及。吾非梵志也，是天帝释矣，故来试子。子欲何求，我悉与子。’
“报言：‘天王哀我者，使身平复，愿则如旧。’疮愈身强，气力踰前，释即自去。
“长者女语普慈言：‘愿见吾亲，索宝辞去。’
“开士睹彼女亲，具陈之。亲曰：‘甚善！吾亦有志，伤年西垂，体违心愿矣。若欲所得，便自说之。’
“女言：‘我欲得珍宝奇物。’
“父母言：‘自恣取之。’
“女便取奇物织成栴檀、名香及杂诸宝，五百乘车悉载自重，五百侍女自副。
“诸女启长者女亲：‘欲侍贵女，随开士行。’亲许即行。
“以渐进路，遥见香净国七宝城郭，幢旛光色，众宝交露，钟铃乐音，宝树戏庐，车步诸伎，香风四出，譬如天上。
“开士及诸女遥见如斯，忻豫无喻，念曰：‘吾等义当下车，步行入城。’
“共从西门入，问路人曰：‘彼何等台，七宝服饰姝好乃尔乎？’
“路人曰：‘贤者不知耶？有开士字法来，人中最尊，无不供养作礼者。是开士用明度故作是台，其中有七宝函，以紫磨黄金为素，书明度著函中。有若干百种名香，法来开士日日供养，持杂华、名香、燃灯、悬旛、华盖、杂宝、正音道乐尽礼供养，余开士亦然。忉利天人昼夜各三，持天名华供养明度。’
“普慈开士及诸女闻之大喜，俱以杂香、金缕织成杂衣，有散上作旛搭壁敷地者。毕俱至法来开士高座会所，相去不远遥见在高座上，为人幼少，颜貌端正，光耀彻射，为巨亿万人说明度。与法来相见，持杂种香、若干宝衣以上师矣，作礼绕八百匝，自归言：‘愿吾等，进高行，获尊经。’
“法来开士慰劳之曰：‘多贺来到！得无疲倦？他所敕使所欲得者莫自疑难，我是度人之师，适无所爱惜。’
“普慈开士言：‘我本索明度时，于山中哀恸。空中有化佛，身有三十二相、紫磨金色、十亿光焰出。佛叹我言：“善哉！善哉！索明度当尔。从是东行二万余里，其国名香净，中有开士字法来，人中最尊，常反覆教人。若至彼闻当得明度，前巨亿万劫常为若师，斯若初发意时师也.”我闻师名，心大欢喜不自胜，用欢喜故，即得悉见十方佛定。是时，诸佛赞叹我言：“善哉！善哉！我曹求佛，索明度亦然，自致成佛.”寤则不见。我自念言：“佛为从何所来？去至何所?”愿师为我说。’
“法来言：‘贤者善听，空、无愿、无想，本无所从来，去亦无所至，佛亦尔。无处，无所生，无形，幻、化、野马、梦中人，灭度想像无生、无长、无所适，经界本端无所从来，去亦无所至，欲知佛亦尔。’
“普慈开士闻深法如是比不可量，即于座上得六万定门。何等为定门？无处所定，脱诸邪中不恐，是脱于爱欲之本定，脱出患难定，不可计诸法句入定，譬若海水不可量多少慧所入定，庄须弥山功德庄饰定，五阴、四大、六衰无形观定，入诸佛定，悉见诸佛定，开士定，道诸经无形见说定，珍宝庄严定，悉观珍宝入定，悉念诸佛定，开士上高座定，真不退转及法轮为转定，庄佛功德定，所闻众事无瑕秽悉及净定，所闻众事如海定，无所获无过定，乐经音声遍至定，经法章显旗旛定，如来身无形入定，诸经无形遍见定，开士印定，如来目见定，照明境界定，佛界所愿具足定，解十方难定，临成佛庄严定，种种杂华叶异色定，多珍宝定，法轮常转定，诸音声远闻入要定，入十方人本定，诸三界悉遍至定，成佛诸功德定，无能过六度开士树下坐时定，坏余外道罗网定，如来见飞定，无量功德庄严定，诸珍宝智慧功德定，一切智地定，悉净自定，悉遍照明定，悉入十方人因坻定，根智慧出中定，三世悉等定，如是比，普慈开士得六万定。
“尔时，法来开士起入宫中。
