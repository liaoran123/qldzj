
“复次，帝释，是天下如来舍利满中施与，有持智度无极书施与，尔取何所?”
释言：“我取智度。何以故？我不敢不敬舍利，天中天，舍利由斯明度出，天人所尊矣。如我与诸天共座，坐持异床，我未至，诸天子为座作礼绕以去，是座尊故。吾于斯受经，诸天于彼为礼。如是，天中天，明度出如来、无所著、正真道、最正觉之舍利，一切智从中生身，用是故两分中取明度。
“正使三千大千国土满中舍利为一分，明度书为一分，取书。何以故？从中出舍利供养所致。譬如负债人与国王参正，无复问者，亦无所畏。何以故？在王边有力故也。譬如无价明月珠，有是宝者其德无等，所著处鬼神不得其便，不为所中。若士女持明月珠，所著鬼神即去。若中热风寒，持明月珠，著身热风寒皆除去。夜著冥中即明。热凉寒温。众毒向已，持珠示之诸毒即灭。如是，天中天，明月珠尊，若人目痛冥，近之即愈。其德巍巍，在著何所便随珠色，正使持若干种缯裹珠著水中，水故如珠色，水浊即为清，是珠德无比.”
阿难问释：“云何独彼有珠耶？斯土亦有乎?”
释言：“亦有，不足言。如我所说者，异天下宝轻，不如彼德尊珠十百千万亿倍。若以著箧函中，其明彻出，正使出去处明如故。天中天，一切智德至如来灭度后，是一切智舍利遍布供养如故，置是三千大千国土满中如来舍利，正使如恒边沙佛刹满中舍利为一分，是经为一分，我于两分取是经.”
佛语释：“过去如来皆从中出自致成佛，甫当来及十方无数佛刹现在诸佛亦从中出，为人中将自致成.”
释言：“一切众生心所求，如来从明度悉了知.”
佛言：“用是故，开士大士昼夜求明度.”
释言：“惟求大明，不求余度乎?”
佛言：“六度无极皆求。开士布施、持戒、忍辱、精进、一心分诸经，不及求明度。譬如是天下种树，若干色，种种叶，华实各异，其影无异，影影相类。如是，五度从明度出，一切智种种相成无异.”
释白佛言：“影明德尊，其为难等矣！天中天，若有书是经，承事供养华香、缯、盖幡，若复授与人，其福孰多?”
释言：“自供养复分与人，其福太多.”
佛言：“如是书经，供养华香、众宝、名缯、盖幡；若有书经供养，复分与人，其福无量。经师所处，专说本净，其福甚多。复次，一天下人皆令持十戒，置是四天下，复置小国、中国、二千、三千大国土，如恒沙佛刹人民皆令持十戒，其福宁多不?”
对曰：“甚多，天中天.”
佛言：“不如书是经，分与人使书学之，其福倍多。置上十戒，皆令作四弃、四拔苦、四事空及五通皆成得，云何其福宁转倍多不?”
对曰：“甚多，天中天.”
佛言：“不如是书经卷与人，使书若为读，其福倍多。复次，学解中慧，其福甚多.”
释白佛言：“云何学明度解中慧?”
佛言：“有当来善士，欲得无上正真道、最正觉，乐学明度。恶友教学末知.”
“何等为末知?”
佛言：“来世比丘得经欲学，恶友教之五阴无常，学五阴无常，求作斯学，失大明获末知.”
佛言：“求者不坏五阴无常视。何以故？本无故。如斯当为景明之学，其福无度。复次，一天下人皆令得沟港、频来、不还、应仪、缘一觉道，皆令成就，又如恒沙佛刹人民皆求无上正真道福，不如得净定广说义。所以然者？皆由斯定得一切智、十二经德，皆由斯学成佛。无尽佛出，即生沟港、频来、不还、应仪、缘一觉并发意求佛。获斯定者，福最尊矣。若有善愿欲疾作佛，以经施之令成大士得斯定者，其福难尽.”
释白佛言：“如是，天中天，极安隐。是开士大士疾近佛，用是故，受其福转倍多。何以故？其得是法，疾近佛坐.”
善业语释言：“善哉！善哉！当作是解。开士受净定疾得作佛，所作行当如净，不得景定不得作佛，在所问.”
