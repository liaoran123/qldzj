
尔时，诸欲天子、诸色天子以天名华而散佛上，来诣佛所头面作礼，叉手白佛言：“世尊，是般若波罗蜜甚深！难晓难了！不可思议！是智者之所知，是一切世间所可信者，是诸如来无所著等正觉之道径。从是成阿耨多罗三耶三菩阿惟三佛者，皆是般若波罗蜜之恩，是为一教。一教者，五阴则萨云然，萨云然则五阴，萨云然如五阴如，萨云然、五阴一如无二，佛如及萨云然如亦无有二.”
佛告诸欲色天子：“如是，如是，如诸天子所言，五阴则萨云然，萨云然则五阴，佛则萨云然，萨云然则佛，一如无有二。以是故，诸天子，如来坦然无为而不说法。何以故？是法甚深清净，难晓难了，特可信故。诸如来之道于过去、当来、今现在无有逮觉者，于法无有二者，是乃为法。
“诸天子，如虚空之甚深微妙，是法亦如是；以如法之深妙故，是法深妙；法性、不可思议性、真际、无涯底、无来无往、无著无断、不生不灭甚深微妙无有逮觉者，以无有逮觉者甚深微妙故，般若波罗蜜甚深微妙。诸天子，以诸法甚深微妙故，众生、我、人、寿命亦复甚深微妙，五阴深妙，六波罗蜜深妙，内空、外空及有无空、三十七品、佛十八法至萨云若甚深微妙。以是甚深微妙故，诸天子，般若波罗蜜法甚深微妙.”
诸欲色天子俱白佛言：“世尊，是法于世间特可信者。如是说者，亦不受五阴亦不不受，乃至十八法亦无所受亦不不受；如是说者，从须陀洹乃至萨云然，亦不受持亦不不受，持诸世间者皆是受持。云何受持？五阴是我所，我是五阴所，十八法是我所，我是十八法所，从须陀洹至萨云然皆是我所，我是萨云若所，是为世间受持.”
佛告诸天子：“如诸天子所言，是法亦不受持五阴，亦不受持萨云然。诸天子，诸有受持行五阴者，受持萨云然行者，则不堪任行六波罗蜜，亦不堪任行萨云然.”
须菩提白佛言：“世尊，是法不逆于诸法而有顺。何等法顺？是法顺六波罗蜜，是法顺内外空及有无空，顺三十七品至萨云然，是为顺法。是法于诸法无所碍。云何无碍？不碍于五阴，至萨云然亦无所碍，是法无碍之相譬如虚空。何以故？其住如法性，如真际，如不思议性，如空、无相、无愿。是般若波罗蜜法亦不生亦不灭，以五阴不生不有故，乃至萨云若亦不生亦不有。是法无有迹，以五阴迹不可见故，至萨云若迹亦不可见.”

尔时，诸欲天子、诸色天子俱白佛言：“世尊，尊者须菩提诸弟子中佛之真子，何以故所说但说空无缚之法?”
时，须菩提语诸欲色天子言：“如卿所说，诸弟子中我为真弟子，云何为真子?”
诸天子报须菩提言：“佛从如生无去无来，须菩提如亦不来亦不去，以是故，须菩提从佛生。
“佛之如者则为一切诸法之如，如诸法如则佛之如，如者亦复非如，是故须菩提为从佛生。
“如佛如住，须菩提如亦如是住；如佛之如无作无为亦无所有，须菩提如亦复如是。如佛之如无所挂碍，诸法之如亦无所碍，如佛之如、诸法之如一如无二亦无作者，无作之如常尔无不不尔，从有如尔无不尔时常一无二，以是故知尊者须菩提从如来生。
“如佛之如亦无所坏，须菩提之如亦无所坏亦不不坏；如佛之如亦不可见不可破坏，须菩提如亦复如是；如佛之如，亦是诸法之如亦无他如，尊者须菩提亦复如是。以是故知，须菩提真从佛生如佛之如。
“不过去、当来、今现在，诸法之如亦无去来今，是故知须菩提为从佛生。
“过去、当来、今现在如亦是佛如，佛如者亦是过去、当来、今现在如，等一无二；五阴之如、如来之如亦一无二；吾我寿命众生之如，如佛之如亦一无二；六波罗蜜如、内外空如及有无空如、三十七品如，乃至萨云然如，如佛之如一如无二。
“何等为如？须菩提，如者，菩萨所可逮觉，得如来名号者是.”
说是如品时，三千大千刹土地为六反震动——东涌西没，西涌东没，南涌北没，北涌南没，四面都涌则中央没，适中央涌四面都没——是为六反震动。

是时，三千大千刹土诸欲天子、诸色天子，以天名华、名香、栴檀用散佛上，及散须菩提上，同时叹言：“世尊，甚奇！甚特！尊者须菩提，乃从如来如生真佛之子.”
是时，须菩提更为诸天子说言：“诸天子，须菩提者，亦不从五阴生，亦不从五阴如生，亦不离五阴如生；亦不从萨云然如生，亦不离萨云然如生；亦不从有为无为如生，亦不离有为无为如生。何以故？是诸法皆无所有故，亦无法可著乐者.”

舍利弗白佛言：“世尊，如者及尔法住道法，甚深！甚深！五阴尚不可见，况五阴如？乃至萨云然尚不可见，况萨云然如?”
佛言：“如是，如是，舍利弗，如者甚深，五阴及萨云然尚不可见，况萨云然如？舍利弗，如者甚深，说如及尔.”

尔时，二百比丘僧漏尽意解，五百比丘尼远尘离垢法眼生，五千菩萨天及人得无所从生法忍，六十菩萨漏尽意解。
佛告舍利弗：“是六十菩萨已便供养五百佛，已尽行六波罗蜜，不持沤和拘舍罗，种种学五波罗蜜离般若波罗蜜，不以沤和拘舍罗行施、行戒、行忍、行精进、行禅，种种相行不得一定菩萨之道，便得须陀洹及罗汉、辟支佛道。舍利弗，菩萨虽得空、无相、无愿之道，离般若波罗蜜，不持沤和拘舍罗，便证真际得弟子乘.”
舍利弗白佛言：“世尊，云何得空、无相、无愿之法，离沤和拘舍罗，真际作证便得弟子乘？云何俱得空、无相、无愿之法，得沤和拘舍罗，便得阿耨多罗三耶三菩?”
佛告舍利弗言：“诸有离萨云然意，念空、无相、无愿之法，不与沤和拘舍罗俱者，便为弟子乘。
“舍利弗，菩萨得空、无相、无愿之法，应萨云然不离沤和拘舍罗者，便得阿耨多罗三耶三菩。
“舍利弗，譬如大鸟，身长一百俞旬、二百俞旬、三百俞旬，无有两翅，欲从忉利天上来下至阎浮提，已下中道，复欲还去至忉利天上。舍利弗，是鸟宁得如意周旋往反不?”
舍利弗言：“世尊，不得.”
“假令是鸟来下至地，欲使身不痛，宁得不痛耶?”
舍利弗言：“世尊，不得不痛或闷或死。所以者何？其身长大无有翅故.”
“舍利弗，正使是菩萨如恒边沙劫，相行五波罗蜜，虽得大道欲发大意，欲逮无量觉慧，离般若波罗蜜无沤和拘舍罗者，便堕罗汉、辟支佛道。何以故？离沤和拘舍罗，离萨云若，离般若波罗蜜，行五波罗蜜，便堕罗汉、辟支佛道。
“舍利弗，菩萨虽于过去、当来、今现在佛所作功德——戒性、忍辱、精进、一心、智慧——皆作相著，是为不晓如来戒性、三昧、智慧、解脱、见解脱慧，亦不知亦不见但遥闻空、无相、无愿之法，但想闻声，以想欲为阿耨多罗三耶三菩，作想念言：‘是为菩萨所住处也，是为佛所住处，是为声闻、辟支佛所住处。’舍利弗，菩萨离般若波罗蜜沤和拘舍罗者，持是功德欲为阿耨多罗三耶三菩是为想。
“舍利弗，菩萨发意念萨云然，不离六波罗蜜，不离沤和拘舍罗，不离过去、当来、今现在诸佛戒性、三昧、智慧、解脱见、解脱慧性，不以想著，于空、无相、无愿亦不以想。舍利弗，当知是菩萨不堕罗汉、辟支佛道。何以故？是菩萨摩诃萨从发意以来，不以想行六波罗蜜，不以想于过去来今佛戒性、三昧、智慧、见解脱慧性，皆无想著。舍利弗，不以想行六波罗蜜，不以想行萨云然，是则为菩萨沤和拘舍罗.”
舍利弗白佛言：“世尊，如我今从如来所闻，菩萨不离般若波罗蜜沤和拘舍罗者，以为至阿耨多罗三耶三菩。何以故？以是菩萨从发意以来，初不见法有逮觉者，亦不见甫当逮觉者，亦不见已逮觉者，五阴至萨云然亦复如是.”
舍利弗言：“世尊，若有行菩萨道者，离般若波罗蜜沤和拘舍罗，当知是辈于阿耨多罗三耶三菩便有狐疑。何以故？用离般若波罗蜜沤和拘舍罗故，行六波罗蜜皆于中有想，以是想故当知有狐疑。是故，世尊，菩萨欲得阿耨多罗三耶三菩者，不当离般若波罗蜜沤和拘舍罗，住般若波罗蜜沤和拘舍罗亦无想无倚，行五波罗蜜者乃至萨云然亦无想倚.”

尔时，诸欲天子、诸色天子俱白佛言：“世尊，欲求阿耨多罗三耶三菩者难得！所以者何？为菩萨者尽当逮觉诸法而无所得.”
佛言：“如是，如是，诸天子，甚难！我亦成阿耨多罗三耶三菩，亦无所成，亦无所得，亦不见法有所成得。所以者何？诸天子，诸法常净故.”
须菩提白佛言：“如我今从佛所闻，求阿耨多罗三耶三菩者甚难得！如我意者，快哉得成阿耨多罗三耶三菩！何以故？诸法空无所逮觉故。于空法中诸法不可得，亦无有法逮觉不逮觉者。所以者何？随如法不增不减，学五波罗蜜至萨云然，是法皆空，亦不可见，亦不可得。以是故，世尊，快哉菩萨逮觉成阿耨多罗三耶三菩！所以者何？五阴、五阴自空，萨云然慧事自空.”
舍利弗语须菩提言：“以是故，阿耨多罗三耶三菩，难解！难得！虚空亦不有念言‘我当成阿耨多罗三耶三菩’，菩萨亦不念‘我当成阿耨多罗三耶三菩’。何以故？诸法如虚空故。菩萨解诸法如虚空，乃成阿耨多罗三耶三菩。若菩萨知诸法如虚空，快哉难成成阿耨多罗三耶三菩，恒边沙等诸菩萨求阿耨多罗三耶三菩终不动还。以是故，须菩提，甚快难成成阿耨多罗三耶三菩.”
须菩提语舍利弗言：“于意云何？五阴于阿耨多罗三耶三菩为动还耶?”
舍利弗言：“不.”
“乃至如于阿耨多罗三耶三菩为动还耶?”
舍利弗言：“不.”
“于意云何？颇有异离五阴为还者无？颇有离萨云然还者不?”
舍利弗言：“无.”
须菩提言：“舍利弗于意云何？五阴如为还不？萨云然如为还不?”
舍利弗言：“无.”
“颇有离五阴如、离萨云然如还者无?”
舍利弗言：“无.”
“于舍利弗意云何？如法、法性、法住、道法、真际、不可思议性，于阿耨多罗三耶三菩有还者无?”
舍利弗言：“无.”
“颇有离如乃至不可思议性有还者无?”
舍利弗言：“无是义，是法亦不可得.”
“何所法于阿耨多罗三耶三菩有还者?”
舍利弗语须菩提言：“如尊者须菩提所说法忍，无有菩萨于阿耨多罗三耶三菩有动还者。如来所记菩萨三乘之行皆无有处，如须菩提所说为一乘耳.”
邠耨曼陀尼子语舍利弗：“须菩提为欲说一菩萨乘耶？当问须菩提.”
舍利弗问须菩提：“云何为欲说菩萨一乘行耶?”
须菩提报言：“卿欲于如中说三乘耶——罗汉乘、辟支佛乘、菩萨佛乘?”
舍利弗言：“不也.”
须菩提言：“于舍利弗意云何？于如中颇有三乘不?”
舍利弗答言：“无有.”
须菩提言：“颇于如中有一事、二事、三事不?”
舍利弗言：“无.”
“颇于如中见一菩萨不?”
答言：“无也.”
“是法名无为无所有法，云何欲于中求索三乘——罗汉、辟支佛、三耶三佛？舍利弗，菩萨摩诃萨于如出生诸法，闻是不恐不厌不还，出生于阿耨多罗三耶三菩.”

尔时，佛叹须菩提：“善哉！善哉！汝之所说皆是佛事，菩萨闻是诸法皆出于如，不恐不惧不厌不还，当知是菩萨成阿耨多罗三耶三菩.”
舍利弗白佛言：“世尊，菩萨摩诃萨当出何道?”
佛言：“是菩萨当出生阿耨多罗三耶三菩道.”
须菩提言：“世尊，菩萨欲出成阿耨多罗三耶三菩，当云何住?”
佛言：“常当等意于众生，大慈普念无有偏党；当为众生执劳护念安隐，与语和顺无得中伤，视众生等如父、如母、如身、如子，以慈劝人令不害生，常劝众生令行十善，见人行正离于邪见代其欢喜。
“菩萨摩诃萨欲得成阿耨多罗三耶三菩，当作是住：自行四谛、四禅、四等行、四空定，劝人令行，见人行者代其欢喜；自行六波罗蜜，常劝教人行六波罗蜜，见有行者代其欢喜；自行内外空及有无空、三十七品，自行八惟无、佛十种力、大慈大悲，自行逆顺十二因缘，劝人行逆顺，见有行者代其欢喜；自行声闻、辟支佛慧，劝人令行不证真际，见有行者代其欢喜；自上菩萨位教人令进，自行神通净佛国土，教化众生劝彼令学，见有学者代其欢喜；自灭习绪劝彼令灭，自寿命成就自受法住，劝彼住法，见彼为者皆代欢喜。
“须菩提，菩萨摩诃萨欲成阿耨多罗三耶三菩者，当作是学，当作是住。菩萨摩诃萨当作是学般若波罗蜜沤和拘舍罗。作如是学，如是住者，于五阴无有挂碍，乃至法住亦无挂碍。所以者何？是菩萨摩诃萨，真际学不受五阴，乃至萨云若亦无所受。所以者何？不受五阴则非五阴，不受萨云然则非萨云然.”
说是菩萨住品时，二千菩萨得无所从生法忍。
