
尔时，文殊师利菩萨即从座起，偏袒右肩，右膝著地，合掌向佛，头面作礼而白佛言：“世尊，如来功德希有无等不可思议！三世诸佛同一无别。若见如来，或闻功德，此等众生亦不可思议。我等今日重见世尊转大法轮，欢喜踊跃，得未曾有.”
尔时，文殊师利菩萨即升虚空，高七多罗树，合掌赞曰：

“一切众生，唯佛大尊，尚无等者，况当有胜？
人法二空，理无等等，唯佛如来，等无等等，
烦恼习气，永尽无余，所知之法，皆悉明了。
若智若说，无及佛者，大千世界，唯佛独尊，
十力无畏，决定不虚，若释若梵，所不能得。
世尊大恩，于诸众生，此事难思，无能及者，
无量善巧，种种方便，以为众生，令得利益.”

尔时，众中有一天子，名苏楼波，即从座起，偏袒右肩，右膝著地，合掌向佛，头面作礼，说偈赞云：

“世间或说等佛者，如是之言名口过，
若说法王最极尊，此非虚妄为实语。
人天之俦正问难，无有能折我大师，
善逝降魔及外道，将导世间至解脱。
清净四辩无穷说，甘露妙药施众生，
遍观诸法智无碍，一切念中不减失。
大悲平等视众生，清净之心世不染，
善能了知根欲性，随所乐闻而应说。
烦恼差别非一种，为示无量对治门，
巧说因缘无如佛，专以利益众生故。
值佛闻法不得道，是等众生度极难，
如来大名应渴仰，得见世尊无限益，
佛智能令心清净，既闻正教出生死，
闻佛名号大吉祥，忆念世尊恒喜乐，
发心诣佛生慧解，如教勤修成种智，
戒品清净故无垢，禅定第一心澄明，
智慧最胜故难动，法海清净如甘露。
一切众生喜放逸，诸佛如来离世间，
等慈众生如一子，恩德深厚无能报，
先说破诸结贼法，久摧天魔幻化军，
世尊已说三有过，广示涅槃无量德.”

尔时，众中有一天子，名苏那摩，即从座起，偏袒右肩，右膝著地，合掌向佛，头面作礼，说偈赞云：

“如来世尊行大悲，设可度智与他者，
尚令调达最前得，况复其余众生类！
我今不惬为空过，修治正行报佛恩。
有人已证无漏灭，是于佛恩未为报，
若能修行佛正教，乃得名为佛真子。
佛久勤苦为众生，无上大恩罕能报，
大慈开显真实法，令人修行兼化他。
若佛如来不出世，一切众生受大苦，
无复善道唯恶趣，但闻三塗苦恼声。
六道受苦无免脱，烦恼系缚众生故，
世尊能解他毒结，翻为大悲之所萦。
佛是世间大福田，依教正修离恶道，
若违佛教不修行，是人永无生善趣。
有人于佛起恶心，或复不乐闻深法，
是等众生甚可悲，决定永当处黑暗。
如佛世尊自知智，其等如来乃能了，
佛智非我所量测，头面敬礼十方尊。
无畏智力不共法，唯佛世尊独圆备，
相好庄严微妙香，观者无厌超众色，
三种开敷不暂息，清净佛华我今礼。
唯佛善知无上道，出离一切诸险难，
佛为无上最第一，头面敬礼两足尊。
佛以功德正法水，洗诸垢秽悉无余，
世尊本来内外净，我今顶礼真净身.”

尔时，娑婆世界主大梵天即从座起，偏袒右肩，右膝著地，合掌向佛，头面作礼，以偈赞云：

“功德智慧佛具足，利益众生不暂休，
常雨甘露令众饱，我今顶礼能利他。
世间最胜可敬者，此人犹故恭敬佛，
诸恶斯尽众善备，我今顶礼无等尊。
靡有一行不修学，为欲救拔众生故，
今度生死得安乐，我今顶礼救世师。
敬礼微妙金色身，敬礼所说甘露法，
敬礼清净无垢智，敬礼一切功德林.”

尔时，世尊告大梵天言：“善哉！善哉！如大梵天所赞世尊，此事真实。何以故？诸佛如来于无量劫，修习种种功德智慧，是故得果无不备足。何以故？具足檀波罗蜜、尸波罗蜜、羼提波罗蜜、毗梨耶波罗蜜、禅波罗蜜、般若波罗蜜，身清净、口清净、意清净，以是清净故，能通达如如实际，诸佛世尊住此实际，所言不虚.”

尔时，大梵天即从座起，偏袒右肩，右膝著地，合掌向佛，头面作礼而白佛言：“唯愿世尊，以住持力令此般若波罗蜜久在世间.”
佛告大梵天言：“十方三世诸佛住持力，咸皆拥护是般若波罗蜜，世间若天、若魔、沙门、婆罗门，无有能坏作障碍者。何以故？我念过去世，有佛名宝月如来、应供、正遍知、明行足、善逝、世间解、无上士、调御丈夫、天人师、佛、世尊，国名不毁，劫名赞叹。是佛众中有二比丘而为法师，善能说法，一名智盛，二名实与。是二比丘随佛转法轮，正经一劫，三千大千世界百亿诸魔，悉皆受化发菩提心.”

尔时，扇多意菩萨摩诃萨即从座起，偏袒右肩，右膝著地，合掌向佛，头面作礼而白佛言：“世尊，宝月如来为犹在世、已入涅槃?”
佛告扇多意菩萨言：“善男子，东方去此过十百千亿诸佛世界，有一世界名曰不毁，佛寿十千劫，彼佛国土说般若波罗蜜，无有天魔及诸外道能为障碍，皆悉发心向阿耨多罗三藐三菩提。
“智盛比丘即文殊师利菩萨是，实与比丘即胜天王是，此等二人善巧方便种种拥护，令般若波罗蜜久久住世。十方佛土说般若波罗蜜，此之二人即来听受，犹我今日放大光明，寻光来集.”
