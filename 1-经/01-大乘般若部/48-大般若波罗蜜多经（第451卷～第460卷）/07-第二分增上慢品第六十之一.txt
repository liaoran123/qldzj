
尔时，佛告具寿善现：“若菩萨摩诃萨乃至梦中，亦不爱乐称赞声闻及独觉地，于三界法亦不起心爱乐称赞，常观诸法如梦、如响、如像、如幻、如阳焰、如光影、如变化事、如寻香城，虽如是观察而不证实际，当知是菩萨有不退转相。
“复次，善现，若菩萨摩诃萨梦见如来、应、正等觉，有无数量百千俱胝那庾多众恭敬围绕而为说法，既闻法已善解义趣，解义趣已精进修行，法随法行及和敬行并随法行，当知是菩萨有不退转相。
“复次，善现，若菩萨摩诃萨梦见如来、应、正等觉，具三十二大丈夫相、八十随好圆满庄严，常光一寻周匝照耀，与无量众腾涌虚空，现大神通说正法要化作佛事，令往他方无边佛土施作佛事，当知是菩萨有不退转相。
“复次，善现，若菩萨摩诃萨梦见狂贼破坏村城，或见火起焚烧聚落，或见师子、虎狼、猛兽、毒蛇、恶蝎欲来害身，或见怨家欲斩其首，或见父母、兄弟、姊妹、妻子、亲友临当命终，或见自身寒热饥渴及余苦事之所逼恼，见如是等可怖畏事，不惊不惧亦不忧恼，从梦觉已即能思惟：‘三界非真，皆如梦见！我证无上正等觉时，当为有情说三界法，一切虚妄皆如梦境，令诸有情不生执著.”当知是菩萨有不退转相。
“复次，善现，若菩萨摩诃萨乃至梦中见有地狱、傍生、鬼界诸有情类，便作是念：‘我当精勤修菩萨行，速趣无上正等菩提。我佛土中，无有地狱、傍生、鬼界恶趣之名。’从梦觉已亦作是念。善现当知，是菩萨摩诃萨当作佛时，彼佛土中定无恶趣。所以者何？若梦、若觉，诸法无二、无二分故，当知是菩萨有不退转相。
“复次，善现，若菩萨摩诃萨梦中见火烧地狱等诸有情类，或复见烧城邑聚落，便发誓愿：‘若我已受不退转记，当得无上正等菩提，愿此大火即时顿灭变为清凉。’若此菩萨作是愿已，梦中见火即时顿灭，当知已得不退转记。若此菩萨作是愿已，梦中见火不即顿灭，当知未得不退转记。
“复次，善现，若菩萨摩诃萨觉时现见大火卒起，烧诸城邑或烧聚落，便作是念：‘我在梦中或在觉位，曾见自有不退转相，未审虚实。若我所见是实有者，愿此大火即时顿灭变为清凉。’若此菩萨作是誓愿发诚谛言，尔时大火即为顿灭，当知已得不退转记。若此菩萨作是誓愿发诚谛言，火不顿灭，当知未得不退转记。
“复次，善现，若菩萨摩诃萨觉时，见火烧诸城邑或烧聚落，便作是念：‘我在梦中或在觉位，曾见自有不退转相。若我所见定是实有，必获无上正等菩提，愿此大火即时顿灭变为清凉。’是菩萨摩诃萨发此誓愿诚谛言已，尔时大火不为顿灭，燃烧一家越置一家复烧一家，或烧一巷越置一巷复烧一巷，如是展转其火乃灭。是菩萨摩诃萨应自了知决定已得不退转记。然被烧者，由彼有情造作增长坏正法业，彼由此业先堕恶趣，无量劫中受正苦果，今生人趣受彼余殃；或由此业当堕恶趣，经无量劫受正苦果，今在人趣先现少殃。
“复次，善现，依前所说种种因缘，知是不退转菩萨摩诃萨。复有成就余行、状、相，知是不退转菩萨摩诃萨。吾当为汝分别解说，汝应谛听，极善思惟!”
善现对曰：“惟愿为说!”
佛言：“善现，若菩萨摩诃萨见有男子或有女人，现为非人之所魅著，受诸苦恼不能远离，便作是念：‘若诸如来、应、正等觉，知我已得清净意乐，授我无上正等菩提不退转记。若我久发清净作意，求证无上正等菩提，远离声闻、独觉作意，不以声闻、独觉作意求证无上正等菩提。若我当来必得无上正等菩提，穷未来际利益安乐诸有情类。若十方界现在实有无量如来、应、正等觉说微妙法利乐有情，彼诸如来、应、正等觉无所不见、无所不知、无所不解、无所不证，现知、见、觉一切有情意乐差别，愿垂照察我心所念及诚谛言：“若我实能修菩萨行，必获无上正等菩提，济拔有情生死苦者，愿是男子或此女人，不为非人之所扰恼，彼随我语即当舍去.”’是菩萨摩诃萨作此语时，若彼非人不为去者，当知未得不退转记。是菩萨摩诃萨作此语时，若彼非人即为去者，当知已得不退转记。
“复次，善现，有菩萨摩诃萨未善修学布施波罗蜜多乃至般若波罗蜜多，未善安住内空乃至无性自性空，未善安住真如乃至不思议界，未善安住苦、集、灭、道圣谛，未善修学四念住乃至八圣道支，未善修学四静虑、四无量、四无色定，未善修学八解脱、八胜处、九次第定、十遍处，未善修学空、无相、无愿解脱门，未善修学陀罗尼门、三摩地门，未入菩萨正性离生，未具修习一切佛法，远离菩萨方便善巧，未免恶魔之所扰乱，于诸魔事未能觉知，不自度量善根多少，学诸菩萨发诚谛言，便为恶魔之所诳惑。
“是菩萨摩诃萨见有男子或有女人，现为非人之所魅著，受诸苦恼不能远离，即便轻尔发诚谛言：‘我若已从过去诸佛受得无上正等菩提不退转记，令是男子或此女人，不为非人之所扰恼，彼随我语速当舍去。’是菩萨摩诃萨作此语已，尔时恶魔为诳惑故，即便驱逼非人令去。所以者何？恶魔势力胜彼非人，是故非人受魔教敕即便舍去。是菩萨摩诃萨见此事已，欢喜踊跃作是念言：‘非人今去，是吾威力。所以者何？非人随我所发誓愿，即便放此男子、女人，无别缘故。’
“是菩萨摩诃萨不能觉知恶魔所作，谓是己力，妄生欢喜，恃此轻弄诸余菩萨言：‘我已从过去诸佛受得无上正等菩提不退转记，所发誓愿皆不唐捐。汝等未蒙诸佛授记，不应学我发诚谛言，设有要期必空无果。’是菩萨摩诃萨轻弄訾毁诸菩萨故，妄恃少能，于诸功德生长多种增上慢故，远离无上正等菩提，不能证得一切智智。是菩萨摩诃萨以无善巧方便力故，生长多品增上慢故，轻蔑毁訾诸菩萨故，虽勤精进而堕声闻或独觉地。是菩萨摩诃萨薄福德故，所作善业，发诚谛言，皆起魔事。是菩萨摩诃萨不能亲近、供养恭敬、尊重赞叹诸善知识，不能请问得不退转诸菩萨相，不能谘受诸恶魔军所作事业，由斯魔缚转复坚牢。所以者何？是菩萨摩诃萨未久修行布施、净戒、安忍、精进、静虑、般若波罗蜜多，乃至远离方便善巧故，为恶魔之所诳惑。是故，善现，诸菩萨摩诃萨应善觉知诸恶魔事，不应妄起增上慢心，退失所求无上佛果。
