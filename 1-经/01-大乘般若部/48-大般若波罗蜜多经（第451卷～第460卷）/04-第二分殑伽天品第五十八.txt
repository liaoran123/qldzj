
尔时，众中有一天女名殑伽天，从座而起，顶礼佛足，偏覆左肩，右膝著地，合掌恭敬，白言：“世尊，我当具修布施、净戒、安忍、精进、静虑、般若波罗蜜多，成熟有情，严净佛土。所严净土，如今世尊为诸大众于此般若波罗蜜多甚深经中所说土相一切圆满.”
时，殑伽天作是语已，即取种种金华、银华、水陆生华及自严具，并持金色天衣一双，恭敬至心奉散佛上。佛神力故，上涌空中宛转右旋，于佛顶上化成四柱四角宝台，绮饰庄严甚可爱乐。于是天女持此善根，与诸有情平等共有回向无上正等菩提。

尔时，世尊知彼天女志愿深广，即便微笑。诸佛法尔，于微笑时，种种色光从面门出。今佛亦尔，从其面门放种种光，青黄赤白红紫碧绿，遍照十方无量无边诸佛世界，还来此土现大神变，绕佛三匝入佛顶中。
时，阿难陀见闻是已，从座而起，顶礼佛足，偏覆左肩，右膝著地，合掌恭敬，白言：“世尊，何因何缘现此微笑？诸佛现笑，非无因缘.”
尔时，世尊告庆喜曰：“今此天女，于未来世当成如来、应、正等觉，劫名星喻，佛号金华。庆喜当知，今此天女，即是最后所受女身；舍此身已，便受男身，尽未来际不复为女。从此没已，生于东方不动如来、应、正等觉甚可爱乐佛国土中，于彼佛所勤修梵行。此女彼界便号金华，修诸菩萨摩诃萨行。庆喜当知，金华菩萨从不动佛世界没已复生他方，从一佛土至一佛土，供养恭敬、尊重赞叹诸佛世尊，于生生处常不离佛。如转轮王，从一台观至一台观欢娱受乐，乃至命终足不履地；金华菩萨亦复如是，从一佛国往一佛国，乃至无上正等菩提，于生生中常见诸佛，恒闻正法，修菩萨行.”

尔时，庆喜窃作是念：“金华菩萨当作佛时，亦当宣说甚深般若波罗蜜多。彼会菩萨摩诃萨众，其数多少，应如今佛菩萨众会.”
佛知其念，告庆喜言：“如是，如是，如汝所念。金华菩萨当作佛时，亦为众会宣说如是甚深般若波罗蜜多。彼会菩萨摩诃萨众，其数多少，亦如今佛菩萨众会。庆喜当知，金华菩萨当作佛时，出家弟子其数甚多不可称计，谓不可数若百、若千、若百千等，但可总说无量无边百千俱胝那庾多众。庆喜当知，金华菩萨当作佛时，其土无有如此般若波罗蜜多经中所说种种过患.”

尔时，庆喜复白佛言：“今此天女，先于何佛已发无上正等觉心，种诸善根回向发愿，今得遇佛供养恭敬，而得受于不退转记?”
佛告庆喜：“今此天女，于燃灯佛已发无上正等觉心，种诸善根回向发愿，故今遇我供养恭敬，而得受于不退转记。庆喜当知，我于过去燃灯佛所，以五茎华奉散彼佛回向发愿，燃灯如来、应、正等觉知我根熟，与我受记：‘汝未来世当得作佛，号曰能寂，界名堪忍，劫号为贤。’
“天女尔时，闻佛授我大菩提记，欢喜踊跃，即以金华奉散佛上，便发无上正等觉心，种诸善根回向发愿：‘使我来世，于此菩萨当作佛时，亦如今佛现前授我大菩提记。’故我今者与彼授记.”

尔时，庆喜闻佛所说，欢喜踊跃，复白佛言：“今此天女，久为无上正等菩提植众德本，今得成熟，是故如来、应、正等觉与彼受记.”
佛告庆喜：“如是，如是，如汝所说，此殑伽天女，久为无上正等菩提植众德本，今既成熟，故我授彼所求无上正等菩提不退转记.”
