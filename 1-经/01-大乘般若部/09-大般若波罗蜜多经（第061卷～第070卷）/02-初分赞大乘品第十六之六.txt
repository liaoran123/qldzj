
“善现，前际异生不可得，后际异生不可得，中际异生不可得，三世平等中异生亦不可得。所以者何？善现，平等中过去、未来、现在异生皆不可得。何以故？平等中平等性尚不可得，何况平等中有过去、未来、现在异生可得？以我、有情乃至知者、见者不可得故。善现，前际声闻、独觉、菩萨、如来不可得，后际声闻、独觉、菩萨、如来不可得，中际声闻、独觉、菩萨、如来不可得，三世平等中声闻、独觉、菩萨、如来亦不可得。所以者何？善现，平等中过去、未来、现在声闻、独觉、菩萨、如来皆不可得。何以故？平等中平等性尚不可得，何况平等中有过去、未来、现在声闻、独觉、菩萨、如来可得？以我、有情乃至知者、见者不可得故。
“善现，诸菩萨摩诃萨修行般若波罗蜜多时，住此三世平等相中，精勤修学一切智智，无取著故速得圆满。善现，是名菩萨摩诃萨三世平等大乘相。若菩萨摩诃萨安住如是大乘相中，超胜一切世间天、人、阿素洛等，速能证得一切智智，利乐有情.”

尔时，具寿善现白佛言：“世尊，善哉！善哉！如来、应、正等觉善说正说菩萨摩诃萨大乘。世尊，如是大乘最尊最妙，过去诸菩萨摩诃萨于此中学，已得一切智智；未来诸菩萨摩诃萨于此中学，当得一切智智；现在十方无量无数无边世界一切菩萨摩诃萨于此中学，今得一切智智。是故大乘最尊最妙，一切智智真胜所依.”
佛告善现：“如是，如是，如汝所说。过去、未来、现在诸菩萨摩诃萨皆依大乘精勤修学，速证无上正等菩提，是故大乘最尊最妙.”
