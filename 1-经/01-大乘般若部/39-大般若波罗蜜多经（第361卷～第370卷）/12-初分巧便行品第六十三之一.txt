
尔时，具寿善现白佛言：“世尊，如来常说菩萨行菩萨行，何等名为菩萨行耶?”
佛言：“善现，菩萨行者，谓为无上正等菩提故行，是名菩萨行.”
具寿善现复白佛言：“世尊，菩萨摩诃萨当于何处行菩萨行?”
佛言：“善现，菩萨摩诃萨当于色空行菩萨行，当于受、想、行、识空行菩萨行。菩萨摩诃萨当于眼处空行菩萨行，当于耳、鼻、舌、身、意处空行菩萨行。菩萨摩诃萨当于色处空行菩萨行，当于声、香、味、触、法处空行菩萨行。菩萨摩诃萨当于眼界空行菩萨行，当于耳、鼻、舌、身、意界空行菩萨行。菩萨摩诃萨当于色界空行菩萨行，当于声、香、味、触、法界空行菩萨行。菩萨摩诃萨当于眼识界空行菩萨行，当于耳、鼻、舌、身、意识界空行菩萨行。菩萨摩诃萨当于眼触空行菩萨行，当于耳、鼻、舌、身、意触空行菩萨行。菩萨摩诃萨当于眼触为缘所生诸受空行菩萨行，当于耳、鼻、舌、身、意触为缘所生诸受空行菩萨行。菩萨摩诃萨当于地界空行菩萨行，当于水、火、风、空、识界空行菩萨行。菩萨摩诃萨当于无明空行菩萨行，当于行、识、名色、六处、触、受、爱、取、有、生、老死愁叹苦忧恼空行菩萨行。菩萨摩诃萨当于内法空行菩萨行，当于外法空行菩萨行。菩萨摩诃萨当于布施波罗蜜多空行菩萨行，当于净戒、安忍、精进、静虑、般若波罗蜜多空行菩萨行。菩萨摩诃萨当于内空空行菩萨行，当于外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空空行菩萨行。菩萨摩诃萨当于初静虑空行菩萨行，当于第二、第三、第四静虑空行菩萨行。菩萨摩诃萨当于慈无量空行菩萨行，当于悲、喜、舍无量空行菩萨行。菩萨摩诃萨当于空无边处定空行菩萨行，当于识无边处定、无所有处定、非想非非想处定空行菩萨行。菩萨摩诃萨当于四念住空行菩萨行，当于四正断、四神足、五根、五力、七等觉支、八圣道支空行菩萨行。菩萨摩诃萨当于和合空行菩萨行，当于不和合空行菩萨行。菩萨摩诃萨当于空解脱门空行菩萨行，当于无相、无愿解脱门空行菩萨行。菩萨摩诃萨当于八解脱空行菩萨行，当于八胜处、九次第定、十遍处空行菩萨行。菩萨摩诃萨当于苦圣谛空行菩萨行，当于集、灭、道圣谛空行菩萨行。菩萨摩诃萨当于佛十力空行菩萨行，当于四无所畏、四无碍解、十八佛不共法空行菩萨行。菩萨摩诃萨当于大慈空行菩萨行，当于大悲、大喜、大舍空行菩萨行。菩萨摩诃萨当于五眼空行菩萨行，当于六神通空行菩萨行。菩萨摩诃萨当于一切三摩地门空行菩萨行，当于一切陀罗尼门空行菩萨行。菩萨摩诃萨当于严净佛土空行菩萨行，当于成熟有情空行菩萨行。菩萨摩诃萨当于引发辩才陀罗尼空行菩萨行，当于引发文字陀罗尼空行菩萨行。菩萨摩诃萨当于悟入文字陀罗尼空行菩萨行，当于悟入无文字陀罗尼空行菩萨行。菩萨摩诃萨当于有为界空行菩萨行，当于无为界空行菩萨行。菩萨摩诃萨如是行菩萨行时，如佛无上正等菩提，于诸法中不作二相。
“善现，若菩萨摩诃萨如是行般若波罗蜜多时，名为无上正等菩提行菩萨行.”

尔时，具寿善现白佛言：“世尊，如来常说佛陀，佛陀以何义故名为佛陀?”
佛言：“善现，随觉实义，故名佛陀。
“复次，善现，现觉实法，故名佛陀。
“复次，善现，通达实义，故名佛陀。
“复次，善现，于一切法如实现觉，故名佛陀。
“复次，善现，于一切法自相、共相、有相、无相自然开觉，故名佛陀。
“复次，善现，于三世法及无为法，一切种相无障智转，故名佛陀。
“复次，善现，如实开觉一切有情，令离颠倒恶业众苦，故名佛陀。
“复次，善现，能如实觉一切法相，所谓无相，故名佛陀.”

尔时，具寿善现白佛言：“世尊，如来常说菩提，菩提以何义故名为菩提?”
佛言：“善现，证法空义是菩提义，证真如义是菩提义，证实际义是菩提义，证法性义是菩提义，证法界义是菩提义。
“复次，善现，假立名相施设言说，能真实觉最上胜妙，故名菩提。
“复次，善现，不可破坏，不可分别，故名菩提。
“复次，善现，法真如性、不虚妄性、不变异性、无颠倒性，故名菩提。
“复次，善现，唯假名相谓为菩提，而无真实名相可得，故名菩提。
“复次，善现，诸佛所有真净妙觉，故名菩提。
“复次，善现，诸佛由此现觉诸法一切种相，故名菩提.”

尔时，具寿善现白佛言：“世尊，菩萨摩诃萨为菩提故，行布施、净戒、安忍、精进、静虑、般若波罗蜜多时，于何等法为益为损、为增为减、为生为灭、为染为净？
“世尊，菩萨摩诃萨为菩提故，住内空、外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空时，于何等法为益为损、为增为减、为生为灭、为染为净？
“世尊，菩萨摩诃萨为菩提故，住真如、法界、法性、不虚妄性、不变异性、平等性、离生性、法定、法住、实际、虚空界、不思议界时，于何等法为益为损、为增为减、为生为灭、为染为净？
“世尊，菩萨摩诃萨为菩提故，修四念住、四正断、四神足、五根、五力、七等觉支、八圣道支时，于何等法为益为损、为增为减、为生为灭、为染为净？
“世尊，菩萨摩诃萨为菩提故，住苦圣谛、集、灭、道圣谛时，于何等法为益为损、为增为减、为生为灭、为染为净？
“世尊，菩萨摩诃萨为菩提故，修四静虑、四无量、四无色定时，于何等法为益为损、为增为减、为生为灭、为染为净？
“世尊，菩萨摩诃萨为菩提故，修八解脱、八胜处、九次第定、十遍处时，于何等法为益为损、为增为减、为生为灭、为染为净？
“世尊，菩萨摩诃萨为菩提故，修三摩地门、陀罗尼门时，于何等法为益为损、为增为减、为生为灭、为染为净？
“世尊，菩萨摩诃萨为菩提故，修空解脱门、无相、无愿解脱门时，于何等法为益为损、为增为减、为生为灭、为染为净？
“世尊，菩萨摩诃萨为菩提故，修五眼、六神通时，于何等法为益为损、为增为减、为生为灭、为染为净？
“世尊，菩萨摩诃萨为菩提故，修佛十力、四无所畏、四无碍解、十八佛不共法时，于何等法为益为损、为增为减、为生为灭、为染为净？
“世尊，菩萨摩诃萨为菩提故，修大慈、大悲、大喜、大舍时，于何等法为益为损、为增为减、为生为灭、为染为净？
“世尊，菩萨摩诃萨为菩提故，修无忘失法、恒住舍性时，于何等法为益为损、为增为减、为生为灭、为染为净？
“世尊，菩萨摩诃萨为菩提故，修一切智、道相智、一切相智时，于何等法为益为损、为增为减、为生为灭、为染为净?”
佛言：“善现，菩萨摩诃萨为菩提故，行布施、净戒、安忍、精进、静虑、般若波罗蜜多时，于一切法无益无损、无增无减、无生无灭、无染无净。
“善现，菩萨摩诃萨为菩提故，住内空、外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空时，于一切法无益无损、无增无减、无生无灭、无染无净。
“善现，菩萨摩诃萨为菩提故，住真如、法界、法性、不虚妄性、不变异性、平等性、离生性、法定、法住、实际、虚空界、不思议界时，于一切法无益无损、无增无减、无生无灭、无染无净。
“善现，菩萨摩诃萨为菩提故，修四念住、四正断、四神足、五根、五力、七等觉支、八圣道支时，于一切法无益无损、无增无减、无生无灭、无染无净。
“善现，菩萨摩诃萨为菩提故，住苦圣谛、集、灭、道圣谛时，于一切法无益无损、无增无减、无生无灭、无染无净。
“善现，菩萨摩诃萨为菩提故，修四静虑、四无量、四无色定时，于一切法无益无损、无增无减、无生无灭、无染无净。
“善现，菩萨摩诃萨为菩提故，修八解脱、八胜处、九次第定、十遍处时，于一切法无益无损、无增无减、无生无灭、无染无净。
“善现，菩萨摩诃萨为菩提故，修三摩地门、陀罗尼门时，于一切法无益无损、无增无减、无生无灭、无染无净。
“善现，菩萨摩诃萨为菩提故，修空解脱门、无相、无愿解脱门时，于一切法无益无损、无增无减、无生无灭、无染无净。
“善现，菩萨摩诃萨为菩提故，修五眼、六神通时，于一切法无益无损、无增无减、无生无灭、无染无净。
“善现，菩萨摩诃萨为菩提故，修佛十力、四无所畏、四无碍解、十八佛不共法时，于一切法无益无损、无增无减、无生无灭、无染无净。
“善现，菩萨摩诃萨为菩提故，修大慈、大悲、大喜、大舍时，于一切法无益无损、无增无减、无生无灭、无染无净。
“善现，菩萨摩诃萨为菩提故，修无忘失法、恒住舍性时，于一切法无益无损、无增无减、无生无灭、无染无净。
“善现，菩萨摩诃萨为菩提故，修一切智、道相智、一切相智时，于一切法无益无损、无增无减、无生无灭、无染无净。
“何以故？善现，菩萨摩诃萨为菩提故，行深般若波罗蜜多，于一切法都无所缘而为方便，不为益损、不为增减、不为生灭、不为染净现在前故.”

具寿善现白佛言：“世尊，若菩萨摩诃萨为菩提故，行深般若波罗蜜多，于一切法都无所缘而为方便，不为益不为损、不为增不为减、不为生不为灭、不为染不为净故现在前者，云何菩萨摩诃萨行深般若波罗蜜多时，摄受布施波罗蜜多，摄受净戒、安忍、精进、静虑、般若波罗蜜多？云何菩萨摩诃萨行深般若波罗蜜多时，摄受内空，摄受外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空？云何菩萨摩诃萨行深般若波罗蜜多时，摄受真如，摄受法界、法性、不虚妄性、不变异性、平等性、离生性、法定、法住、实际、虚空界、不思议界？云何菩萨摩诃萨行深般若波罗蜜多时，摄受四念住，摄受四正断、四神足、五根、五力、七等觉支、八圣道支？云何菩萨摩诃萨行深般若波罗蜜多时，摄受苦圣谛，摄受集、灭、道圣谛？云何菩萨摩诃萨行深般若波罗蜜多时，摄受四静虑，摄受四无量、四无色定？云何菩萨摩诃萨行深般若波罗蜜多时，摄受八解脱，摄受八胜处、九次第定、十遍处？云何菩萨摩诃萨行深般若波罗蜜多时，摄受三摩地门，摄受陀罗尼门？云何菩萨摩诃萨行深般若波罗蜜多时，摄受空解脱门，摄受无相、无愿解脱门？云何菩萨摩诃萨行深般若波罗蜜多时，摄受五眼，摄受六神通？云何菩萨摩诃萨行深般若波罗蜜多时，摄受佛十力，摄受四无所畏、四无碍解、十八佛不共法？云何菩萨摩诃萨行深般若波罗蜜多时，摄受大慈，摄受大悲、大喜、大舍？云何菩萨摩诃萨行深般若波罗蜜多时，摄受无忘失法，摄受恒住舍性？云何菩萨摩诃萨行深般若波罗蜜多时，摄受一切智，摄受道相智、一切相智？云何菩萨摩诃萨行深般若波罗蜜多时，超诸声闻及独觉地，趣入菩萨正性离生，修行菩萨十地正行，证得无上正等菩提?”
