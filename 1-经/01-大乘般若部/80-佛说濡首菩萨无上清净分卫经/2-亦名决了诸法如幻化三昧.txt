
闻如是：一时，世尊游舍卫祇树给孤独园，与大比丘五百人俱，舍利弗、摩诃目揵连、摩诃迦葉、须菩提、阿难揵等，率自耆年，素行修洁；皆弃瑕玼，垢除清净；宿树众德，所作已办；了厌身弊，解识因缘；睹彼五道受有苦器、病恼诸患种种之秽，无乐三界常欲舍离；见诸流转缩心畏恶，断灭求空，志毕泥洹；处往无还，求彼静安；悉断生死，结网索尽；都无诸漏，已离重担；获四神足，致六通行；能住身命，存亡从志；度于彼岸，坦然为乐。
又与菩萨千人俱，悉尊菩萨摩诃萨，皆一生补处被大德铠，显有佛称降现菩萨，班宣道化布诸佛藏，神智异达已通圣慧，等住大乘志如虚空，以立广法过度无极，具足普智明晓权要，总持所览统摄无限，积众辩才不可测量，随俗顺导为大桥梁，无上道德而无挂碍，散演深邃无极微妙，悉降魔怨都伏外道，独步十方周流往还，游于五道而无去来，如日月殿，若梦、幻、化、影、响、野马等无进止，感动一切济度生死，三宝之化使永不断，道普兴显德皆具足，其诸菩萨悉皆各有，名曰：濡首童真菩萨、龙首菩萨、妙首菩萨、大首菩萨、普首菩萨、慧首菩萨、明首菩萨、甘首菩萨、英首菩萨、宝首菩萨，是等菩萨千人俱也。

是时，坐中英首菩萨，承佛神旨而从座起，严齐法服，肃恭已礼，偏袒其肩，右膝著地，而跪白佛：“唯然世尊，濡首童真者，古今诸佛无数如来及众仙圣有道神通所共称赞，去来现在诸成大业菩萨之等，导进无由为一切师，了深睹远道度渊懿，明踰日月智过江海，达越虚空慧辩无极，德显无上四等普育，慈悲利安仁泰宽济，弘雅汪洋德无崖边，如无底泓憺怕旷定，如无像体居于静寂，仪容无量于十方土现佛广化，为诸菩萨所见戴奉，一切释梵及四天王咸率礼敬委仰尊重，诸天、龙神、阿须伦众、迦留罗辈、真陀罗、摩睺勒等莫不供事，睹世帝王所共奉遵，圣相满具光好湛然。吾瞻濡首众德具备，诸善若斯为难思议，愿常歌咏显赞无极，咨嗟叹美流著十方，于百千劫永而无懈也.”

其时，濡首谓英首曰：“云何，族姓子，法身有烦劳乎?”
曰：“其法身无处无像，又法身者都无烦劳.”
曰：“云何，英首，仁了法身乎?”
曰：“法身者，岂有处所言声迹耶？又法身者，无了不了，若响如影，宁所了乎?”
曰：“知法身如幻、化、影，无了不了，亦无言说，而仁云何举声说耶?”
曰：“向所言如响之声，为诸文说著行者耳.”
曰：“如仁言，则其法身为有内外，有其彼此处于中间，为有数观，已在二数则有处所.”又曰：“英首，于法身者，都无响应，亦无影像，无心无意，无念无识，无言无说，无异无同，无二之趣亦无一归，于一无一亦无所处。是者，英首，本无法身，微妙印说极世所归，无上无比道要之藏.”

于时，佛叹濡首曰：“善哉！善哉！如濡首所言，乃应清净法身说也.”
时，座中五百比丘、五百比丘尼，闻濡首所说，皆逮无所从生法乐忍。又舍卫国清信士女二千人，本不发心于大乘行，闻此要说，即自坚固于无上正真道意。万二千天子意亘踊跃发菩萨心，各在虚空而歌濡首：“积德过劫，功成无量.”

是时，濡首童真菩萨以其平旦欲入城分卫，整圣无上清净道服，执御应器，持法锡杖，粗顺如佛，机检典制度量俨然，庠行安步进止端严，回旋顾眄光色无量，诸根静寂常应道定，威仪述叙礼法肃齐，众德悉备靡不雅然，如猛师子，如大龙王，景福之祚[火*霍]出树园，威相无量德好卓异，晖颜炜晔光耀炳然。
濡首童真方出祇门，即自念言：“今入舍卫，必有十方诸土菩萨普来之众，应承圣旨所感动者.”便当如佛寻以其像不移所住，己身一一毛孔之相，出化菩萨。其诸化者，睹于十方悉现其化。
一一国土化所化者，各称言曰：“濡首菩萨稽首世尊，恭问游居，佛祚康彊景福无量乎?”
又诸如来所侍弟子悦目遑喜，各问其佛：“斯从何方乃来现此诸土?”
世尊各告侍曰：“有土名忍，佛号能仁如来、至真、等正觉，彼有菩萨名曰濡首，道慧难测权辩无量，悉于诸国博现佛事。今于彼土兴显大道，故身毛相而现其化，唱此感动，进诸疑惑.”
普土菩萨及诸众生，见所变化，各闻佛语，亿姟菩萨悉得无所从生法乐忍。万亿之众在生死流，闻濡首名，又睹化应，皆发无上正真道意。十方菩萨莫不乐喜，愿见濡首——听禀清异上闻之说——微妙法像，得睹其佛及彼菩萨。
诸土寻随无数菩萨，各启世尊：“欲之忍界睹能仁佛，礼事供养，又见濡首，观听变说.”
诸佛默然，即应受教，各承圣力，迁飞彼土，忽升忍界到濡首所。
诸来菩萨咸怀敬仰，或持天华，或擎明宝，或执垂珠，或直叉手，或作天乐，或列虚空散华末香、吹噭鸣珂，或复歌颂濡首童真道显普祐无上之德，或欲宾导侍卫濡首，肃恭而行，瞻睹无厌。

是时，释梵及四镇王、日月天子、诸龙鬼神各与所辅亦寻忽至，释与四王俱同有念：“今濡首童真与无数菩萨、诸尊天人，当入舍卫显大感动。宜应尽化向舍卫城道，令其坦平而无高下，夹道两边列七宝树，一树之间有七玉女，各现半身而作倡伎，女容委靡姿媚、面照华色、目若明珠、端正妙异，清声美辞以歌濡首大吉祥福、清纯道品、菩萨众德，步置熏炉烧天蜜香，处有杂华以为供养.”登于尔时，道之左侧，含毒螫虫、蟒蝮蛇蚖、蜂蝎众类，应时咸然消缩毒气，吉兽瑞鸟进集嬉翔。
彼时，濡首为无数百千菩萨众及诸天人而所围卫，特独堂堂光色无量，譬日始出高山之岳，若月盛满在众星中，又若须弥异于众山，如猛师子出于深林，晖颜灼然遂而进焉。适侧城门，寻足蹑阃，尽境震动。登尔之时，莫不惊愕，所在妓器率自鼓鸣，咸曰：“此何吉祥？大变瑞应之异乃未曾有，将佛入城所感然乎?”举国大小靡不惊喜，心豫忻忻，肃恭无量，或上楼阁，或攀垣墙，或窥窗牖，或出门户，竞有悦怿，向佛冀睹神异。
时，王波斯匿与宫正后、美妃、婇女八千人俱，诸子、群臣、眷属万人围卫从行，各怀忻悦惶喜出迎。斯须之顷，濡首忽至，为诸菩萨及尊众天而所卫从，大人相具众好普备，金颜圣容见皆喜悦，莫不前礼。诸来之众中有散华，或烧妙香，或散衣宝，检心恭向瞻睹无量。于是，濡首遂前入城，诸尊菩萨、有势天神佥然恭肃，追随所旋观见神变，又欲禀受道诲故也。

尔时，于是龙首菩萨见其濡首童真菩萨，为无数众而所围绕，堂堂庠仪并共入城，曰：“族姓子，为所之耶?”
濡首菩萨答龙首曰：“吾适此城欲行分卫，多所愍念广其慧利，为极世众一切天人度义故；现行分卫耳，普为众诸成大导故.”
龙首问曰：“云何，濡首仁尊，于今分卫想未断耶?”
曰：“族姓子，吾断矣。于有见分卫想行者，至于无见，无断不断，斯谓菩萨清净分卫。所以者何？若此，龙首，一切诸法无断不断，譬如虚空无断不断，以是言之为不可断，普悉是世尽魔梵界、一切众寂及诸梵志、王与庶民，亦无能断也。何则龙首？以其诸法若如虚空，本无所有，无起无动，无持无获，空本无获，亦无所持，亦不可得。以要言之，一切众类及世余法、外邪杂术悉无所有，无持无得，亦无能获。诸法如此，皆不可得，亦不可持，以本空故，故不可断.”
“云何，濡首，菩萨摩诃萨当与诸魔为敌耶?”
答曰：“龙首，法本无诤，不见菩萨当与诸魔而有战者。若其菩萨与魔为敌，起见法想而有所诤，是菩萨便为恐怯。何则然者？以彼菩萨自兴恐弱也。譬如，龙首，幻师现化而幻所化，了无恐怯。如是，龙首，此菩萨解本空法，无著之行，则无恐怖。若其菩萨有恐怖者，是菩萨便不为极世福田也。是菩萨不了空法故，自起恐怯之心耳.”

于时，龙首问濡首曰：“菩萨为可得道乎?”
答曰：“菩萨可得道也.”
龙首又问：“云何，濡首，其谁可得至于道耶?”
曰：“其无名无姓，亦无号字，亦无处所，永无所为，亦无得者，斯可至道.”
曰：“云何菩萨当得道乎?”
答曰：“龙首，若有菩萨欲得道者，当以无发心，亦无念道，不想道场，不念人界，心亦无处、无念、无得，亦无识著，以无见心，是行菩萨可得至道.”
曰：“仁以何心而发道意?”
答曰：“龙首，吾无发心，亦无当发，又无甫发，无发不发。又吾亦复不至道矣，不念道场，不坐佛树，亦不得道，不转法轮，亦不化回生死之类。所以者何？若此，龙首，以诸法无所有故，无动无摇，无出无入，亦无所持，以本空故。吾以斯法，可得至道.”
曰：“濡首，是为正要无上无比之至说也。其诸于斯，解如是法，彼则长脱一切尘劳。其已脱于尘劳数者，乃应永脱于魔波旬.”
曰：“非可脱于魔波旬也。何则然者？以其诸魔亦道之数。所以者何？魔及魔天皆悉本无，无取无得，无想无念，以故言之，魔亦道也.”
曰：“何谓为道?”
濡首答曰：“道乎，龙首，在乎一切，一切亦道。道像虚空，道体广荡，亘然恢廓，普大含容，靡不周至，亦无限碍。如是，龙首，道至一切，一切亦道，斯谓无上真本无道也.”
曰：“仁龙首欲得道乎?”
曰：“吾欲得不可获道.”
曰：“欲得道，宁非戏行耶？所以者何？如龙首言，欲得不可获道，道何可得乎？若道可得，道为有处。譬如有人兴念此言：‘吾使幻化，坐于道树，然致正觉。’如是言者，岂非响声耶？其幻化人亦不可得，亦不与诸法有合有离，亦无所著，以本空故。若龙首，一切诸法如幻如化而起有想，念欲得道耶？又如来说诸法本无，无念，无想，无所著，其解是者，斯乃得道。诸法无所入，亦无能毁，法不与法有合有离，况法与法当有毁乎？法无附合，亦不离散。所以者何？若此，龙首，诸法无合，以其本无，都亦无我；又若虚空，亦无所有，无像无念，无动无摇，亦无戏行。诸法本无，寂寞如空，如幻如梦，无喻无比。诸法若此，都无等伦，亦无像也.”
诸来之众听濡首所说微妙，踊跃欣喜各怀无倦，渴仰悚恭专心思受。说是如化深妙法时，八万菩萨逮得无退转，无量天人发无上意。

是时，龙首答濡首曰：“善哉！善哉！童真菩萨快说，是像深邃妙法为未曾有。如吾从仁逮闻此要，始今自明，为已得道.”
曰：“族姓子，法无言说，亦无见闻；吾不说深，又无说浅；仁亦不得道，无得不得。何则然者？如卿龙首，念欲得道为想戏行处，于受者堕有妄见，使其云有深浅法耳。吾无所论法，无言说，亦无宣畅，亦无所行，亦无能说诸法本者。
“又龙首，譬如有人而言曰：‘吾为幻化广说识法。’其化无识，言当说识耶？彼则缘此起劳诤想。何则然者？以化无识，不可为所说。如是，龙首，诸法本无，无所有，亦无处所。是族姓子，当了如此解，谓具足法行者也.”

尔时，于是妙心菩萨神彻视听，睹闻濡首在异别处，讲上要菩萨之谈，忽到其所见大会场，喜而叹曰：“善哉！善哉！诸上正士大士之等普众会，此为何谈讲乎?”
濡首答曰：“族姓子，于诸如来深要法中，获无正士大士之名。又菩萨者，不自名言：‘我是菩萨正士大士。’其有想著住戏行众自称菩萨.”
复言：“大士，又云吾为法之大讲。又复，妙心，其响者，宁有言声出不？响复有耳识所著不？于响法为有所受持不乎?”
龙首答曰：“都无也.”
“如是，龙首，诸法若响，无名无像，其取著者则有戏行，缘戏行故便有流转，长不解诸法如本无响也，则于生死而行诤想，已起诤行便堕躁动，已在躁动即有生死流于五道，便由不解其无故也.”

于是，濡首谓龙首曰：“又族姓子，如世尊告诸比丘曰：‘是比丘，汝等无著戏乐想行，为汝辈说寂寞之行。’念释师子说法如是，专心一意听受随法，入要行忍当无所著。若此，族姓子，其菩萨解顺是说，晓本空净，于本寂寞明了如是，此乃长脱五道之趣.”
时，龙首曰：“谁于生死而有脱者?”
濡首答曰：“族姓子，何谓如来所化生死为脱者乎？宁复有去来今耶？若是，龙首，圣师子力以此要言化度生死.”
曰：“如世尊常所说教，诸法如化。又仁亦说，诸法无所有。以是言之，一切众生为当皆成无上觉道耶?”
答曰：“龙首，若一切解如是者，此乃至道要行之言。故吾不说法，法无说念，无受无持，无得无失，无言无语。何则然者？以诸法为无所持，亦无所有，无念无识，以无处所故。又若一切解诸法如幻、如化、无所有者，则众生类皆至觉道。
“譬如，龙首，幻师所化，然幻者自了化之本末，为化化耳，于诸法亦无所化，亦无住置，普悉是世天、龙、鬼、神、魔及梵天、沙门、梵志至于极世，无能令幻者于其所化有坚固想。何则然者？以彼幻士自达，所化化本空耳。无幻无化，都无所有，而幻者明知一切，为化所惑，于无所有而起有想，无常想常，无我想我，著有想念求无想法，妄念无色，住无所有，由不解本、不了无故，续流生死。若有明晓诸法本者，彼众一切则于佛法即无还转而成正觉。
“所以者何？若此，龙首，以彼众生皆在觉道法之数故。故诸一切于佛法而无挂碍，是故众生悉住佛法也。然众生等心亦不悟本空清法：无名无识，亦无所住，无戏行，无倚无著，寂如虚空，亦不巢窟无上寂定，亦无所生，又无身法。其有忍于深空法者，此则不离于佛法矣。
“所以者何？若此，龙首，诸佛之法终不可以想行而至，其有想著、有言、有说、有宣、有广，殊不可以得佛道法也.”

于是，龙首谓濡首曰：“善哉！善哉！仁乃快说无思议法，谁当信此一切众生不离佛法?”
濡首答曰：“族姓子，其世尊子，坚住信法、八等之地及须陀洹、斯陀含、阿那含、阿罗汉、辟支佛、菩萨、阿惟越致无动转者，斯诸菩萨已住清净行空法者，是等当信耳。所以者何？此龙首，其诸菩萨行如是者，便自誓愿必绍大业：‘吾升佛树结跏趺定坐，终不动转至于得成无上平等觉，必将来一切诸天龙鬼神极世之前，成其大导，当师子吼。’所以者何？若是，龙首，菩萨了空、无相行法，住如门阃，坚喻须弥，无能动者。如是，龙首，其菩萨住空、无相愿法，一切众生无能动者。又是菩萨处于佛树，乃至道场无能动摇.”
问曰：“濡首，何谓佛树道场之处?”
濡首答曰：“何谓，龙首，如来化处化所依坐？何谓如来化之觉法及现神变化度说法？谁为如来？其谁化者?”
龙首答曰：“吾尚不见如来之化及法身像处，何况所化复现威神又所说法及所变化乎？一切如化，本无亦化，其化亦化，亦如化耳.”
濡首曰：“善哉！善哉！龙首菩萨，为吾发遣应顺之法，为如彼诸深妙无著法忍说者，是为无上无比之说也.”
彼时，龙首谓濡首曰：“于斯妙像要法之说，亦无起行，又无入忍者。所以者何？若此，濡首，以诸法本净，其相本空，亦无处所，亦无巢窟，无色无像，诸法悉等如虚空。若此，濡首，其有法当起法忍者，则如来化亦逮法忍，影、响、梦、幻、野马、泡沫、芭蕉之属，亦悉当复成其法忍。所以者何？以其忍处悉空如空空，都无起法忍之者；又忍者亦无其起，亦不已起，又无当起，亦无甫起；又其忍者，亦无是处，亦非彼处，亦无中处，此乃无上无比安忍。若此菩萨于是慧心，不恐不怖，亦无畏惧，是则菩萨摩诃萨便应无上法忍之行.”
十方诸来神通菩萨，其闻濡首所说深妙，咸悉踊跃皆逮此定。

是时，濡首谓龙首曰：“云何，族姓子，其菩萨者以无著行得入法忍乎?”
答曰：“濡首，若有菩萨想念所向，则为著行；言‘吾解深’，云‘我深忍明达晓了，吾已至道’，其语此言皆亦著行.”
濡首又问：“菩萨何行修应得道?”
答曰：“于诸法都无所入，不念诸法，了诸法无。其诸法者，依著因缘，于本为空，获无所有，是行菩萨便应道忍。设如此行，为无所行，譬人寝寐，于梦所行.”
龙首又曰：“然其梦者不行方隅，亦无所行，亦无去来，无住无坐。其寐寤已，则达而言所梦空耳！无持无舍，都无执持，无像无相，亦无处所，亦无所有，其若虚空。如是，濡首，菩萨之行当无所持，亦无所入，如空本无，亦无戏行，此则极世无上福田。斯乃应受一切供养，为无量导，是最福地，为应最上法忍之行.”
普来众会率怀喜敬，各所赍华宝以散濡首，瞻睹欣踊，悦豫无量。

于是，龙首谓濡首曰：“宜可俱进入城分卫.”
曰：“仁去矣。行分卫时无念，举足、下足、躇步无念动摇，亦当无处，无住无游，无屈无伸，无心无念，无所发行，行无所想，亦无城想，游无路想，又无城郭、县邑、丘聚想，亦无里巷、无家居想，无门户念，无想男女，无想幼弱，都无心想，行当无念。所以者何？以其法行当如是故，亦无所著，无色无像，无起无灭，都无诸想。如此行者乃应菩萨无上分卫，清净寂寞要道行也.”

尔时，龙首菩萨摩诃萨忽然于处以如海定三昧正受。其定之德，譬如大海湛然无移，憺怕清澄更无异味，其底深邃不可测度，奇珍英宝普无不有，而海汪洋包罗弘广，含受万物渊壑博泰，无边无涯大水澹满，诸德神龙而皆居之，众生巨体所依长育。
“若此，龙首，其诸菩萨以如海定正受之处所住要旨，无能动摇者。如是，龙首，其斯菩萨以法身海，含容一切道宝、智慧、三十七品，十方依之莫不长育，应无上微妙之法，为无动摇无言说要行。当知是应如是者，得无退转定行之地也.”

尔时，于是妙心菩萨欲动龙首大士所坐如海慧定正受之处，尽其神力永不能动。时此三千大千世界，普悉六反乃大震动，而龙首身及所坐处都不动摇。何则然者？以其龙首住无动摇，住无处所，住无所有，住无想念，住无戏行，住无劳静，住无言辞，住无所住，斯谓道住。
时，龙首菩萨摩诃萨寻从定悟，敬向如来无所著平等正觉，雨拘文华，趣散世尊，而叹赞曰：“自归于佛，天中之天，乃使一切诸会菩萨、十方来众、诸大士等、众尊大天及龙鬼神咸悉逮闻如是之法，无上要旨，深妙慧说，为无倚著、无巢窟说，为应本空寂寞故也.”
是时，妙心谓龙首曰：“仁为觉地六反震动乎?”
曰：“族姓子，其有动者，当觉地动地复，为之上下四震，唯由其觉动不动故耳。又如十方诸佛世尊、普大菩萨不退转等，极世都动，岂能动摇此上尊处！观诸声闻、缘觉之众，彼虽离动，未晓本空，在动之地自谓无动。了本无者，于此诸法永无动摇，无念无著。如是，妙心，其菩萨以空、无相、无愿之行，清净法要，逮无动摇，彼乃永静，安无动摇.”

又曰：“龙首，可行分卫.”
答曰：“濡首，吾今以解无上最要分卫之慧。何则然者？缘其逮致如海大定正受之处，始乃自明，为以得无上平等正真觉道，以于生死兴显佛事，为转法轮以度众生，为济因缘离垢根本。唯然！濡首！如吾遇仁，乃为逮值无上善友，遭蒙矜念心怀悦豫，成立大德喜自光慰。濡首，于吾为覆载首，大无量过度之首，无垢广普微妙吉首，亦应最上不可议首，愿布五体稽首恭礼无上仙圣甘露之首.”
濡首答曰：“善哉！善哉！如仁龙首，已为果达野马、梦、幻、影、响之行，无名无像，无所有法。仁今乃应无上大道不可思议来法之祠，以得如海定正受行，共应如此。当知是辈在一生补处，斯者乃为菩萨辩慧，其致是像深妙定法，如海定等，则离诸想也.”曰：“仁可从分卫.”
龙首答曰：“思齐其德，当与仁行，二圣龙游，不亦宜乎?”
濡首曰：“吾无所行，亦无去来，又无进止，亦无侣游，不住不坐，亦复不行，行无所至，来无所由，住无所处，坐无所据，行无所趣。譬若，龙首，如来现化，宁有去来、坐起、行游、卧寝、寐寤不耶?”
曰：“化者都无去来坐寝之处矣。吾于诸法亦复如化，无住不住，无起不起，亦无已起，又无中起，亦无当起，亦无甫起.”
龙首答曰，“如仁所言，此为极世难信之说，谁当信仁此尽要慧耶?”
答曰：“龙首，仁者且听，岂为无目设举锭烛乎？夫燃炬燎，唯为明目耳。如此是像深妙之法，正为向达彻远菩萨摩诃萨，乃能信受是道要耳。其了如此至要之慧，斯则晓解本无行者，此等菩萨为应清净无上久修梵行之徒。是曹正士深住于法，信法、受法、持法、说法之辈也。为在鹿聚已转法轮，为应贤圣，亦大导师，施惠明眼，为应无量雄猛之者，此则无上最妙法者.”
濡首童真发说是时，普大众中八万菩萨悉得无所从生法乐忍也。

于是，正士妙心菩萨居大众前，广然踊跃，握满手宝，以恭肃心向散世尊，又散濡首童真菩萨，散讫欣喜，重叹咏曰：“自归诸佛，为慧圣达，擿雾寤寐，碎散痴本，解众颠倒，释疑除网，顺入道明，致无上觉者。自归于法，法之最法，法治多济，疗捞雾笼，援雪生死，薅锄众秽，荡除心垢，通导迷惑，法为无上，修蒙永度。其诸菩萨久履梵行，无上清净仙圣明类，大神通等弘显德者，无上之徒于此乃逮信向，是像深妙法众，今普自归之.”
濡首答曰：“若此，妙心，其无脱者，斯当果致无上等觉.”
曰：“云何，濡首，其谁无脱耶?”
曰：“其有执持，斯当求脱。如是，妙心，法无执持，亦无系著。又族姓子，法都无脱，亦无执持，当谁有脱？无缚无脱，诸法无持，无取无舍。譬如人语诸幻者言：‘善男子，为深入人，解之脱之所可执持。’幻答人曰：‘吾亦非男，亦非凡人，吾无所持，当何所脱？’是者，妙心，道无执脱，当观其无，无本空净矣.”
