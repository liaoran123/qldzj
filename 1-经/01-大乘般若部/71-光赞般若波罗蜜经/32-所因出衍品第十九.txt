
佛告须菩提：“如汝所问，何从出衍中？何从住衍中？谁为成衍者？从三界生住萨芸若，有本无生，无甫当生。所以者何？其摩诃衍、萨芸若慧，于此二事，法无所合，亦无所散，无色无见，无所取舍，则为一相，则无有相。所以者何？其无相法，无所出生。法有生者，则为欲令法界出生。其无相法有所生者，则为欲令本无出生。其无相法则无所生，欲令生者则为欲令真本际生。其有欲令无相生者，则为欲令不可思议法界出生。其有欲令无相法生，则为欲令专精修行而出生。其有欲令无相法生，则便欲令断界出生。取要言之，须菩提，则为欲令离欲界生。其有欲令无相法生者，则为欲令灭度界生。
“须菩提，彼为欲令寂然空无而出生矣。其有欲令色、痛痒、思想、生死、识无相法生者，则为欲令有相法生。所以者何？色则为空，从三界生住萨芸若；痛痒、思想、生死、识亦无有空，从三界生萨芸若者，则无所住。所以者何？若解色者，色则为空；解痛痒、思想、生死、识者，识则为空；眼、耳、鼻、舌、身、心亦空。欲令生者，则为欲令虚空出生。眼色识、耳声识、鼻香识、舌味识、身更识、意欲识，此十八种因缘所见则为空无，欲令生者，则为欲令无相法生。所以者何？须菩提，眼之所视悉皆为空，耳、鼻、舌、身、意亦如是习皆空。
“须菩提，三界为空，眼所视空，从三界生萨芸若者，则无所住，六情亦空；因三界生萨芸若者，则无所住，六情所受所习皆空无有相，欲令生者，则为欲令生者，则为欲令梦幻出生。所以者何？梦幻、水月、芭蕉、野马、深山之响，皆悉自然，自然之事如来之化，三界自然则无所生，萨芸若者则无所住。所以者何？须菩提，如梦自然，梦自然者悉无所有，幻化之事亦复如是。
“须菩提，其欲令檀波罗蜜，有尸波罗蜜、羼波罗蜜、惟逮波罗蜜、禅波罗蜜、般若波罗蜜生者，则为欲令无相法生。所以者何？须菩提，六波罗蜜者悉皆自然，从三界生萨芸若者，亦无所住。所以者何？须菩提，六波罗蜜者则为自然，其自然者故曰为空。其有欲令无相法生者，则为欲令内空、外空、有空、无空、近空、远空、真空出生。所以者何？须菩提，其七空者则为自然，以自然故，因三界生萨芸若者，则无所住。所以者何？须菩提，用七空自然故名曰为空，故空为空。
“须菩提，其有欲令无相法生者，则为欲令四意止、四意断、四神足、念五根、五力、七觉、八道行生。所以者何？皆自然空，因三界生萨芸若者，则无所住。须菩提，其有欲令三十七品出生者，则为欲令无相法生。所以者何？须菩提，三十七品则为自然，不生三界萨芸若者，则无所住。所以者何？三十七品自然空，空故曰空。
“须菩提，其有欲令十力无畏、十八不共诸佛之法、四分别辩悉自然空，空故曰空，须陀洹、斯陀含、阿那含、阿罗汉、辟支佛上至怛萨阿竭阿罗诃三耶三佛生者，则为欲令无相法生。所以者何？须菩提，其三乘者亦复自然，不出三界萨芸若者，则无所住。所以者何？须菩提，阿罗汉者则为自然，自然故空故曰为空；辟支佛者则为自然，自然故空故曰为空；怛萨阿竭则为自然，自然故空故曰为空。
“须菩提，其有欲令名号生者，则为欲令无相法生，空、无相、无愿亦复如是；其欲令因缘言辞生者，则为欲令无相法生。所以者何？须菩提，其名号空，不生三界萨芸若者则无所住。所以者何？名号则空，用名号空故曰为空，因缘言辞诸可处所悉皆为空，诸法处空故曰为空。其有欲令无所生生，则为欲令无相法生。所以者何？无相法空悉无处所，处所空故故曰为空。其有欲令无灭、无想、无尘、无瞋、无所有生者，则为欲令无相法生。所以者何？此诸事空，空故曰空，名号、因缘、言辞所处，三十七品、十种力、四无畏、十八不共诸佛之法、四分别辩，亦复如是。是故，须菩提，摩诃衍者从三界生为无所生，生萨芸若生亦无所生，无有动处。
“又，须菩提所问，在何所住者？心无所住，衍无有处。所以者何？无所住故，一切诸法亦无所住。又，须菩提，衍所住者，住无所住；其法界者，亦无所住，住无所住；衍亦如是，住无所住。如上虚空无所由转，衍亦如是，住无所住；又譬如无生住无所住，衍亦如是，住无所住；譬如无灭、无尘、无瞋及无所有住无所住，衍亦如是，住无所住。所以者何？法界自然住无所住。所以者何？法界自然，用自然故自然为空，及与七空悉无所有自然为空，空无所有故曰为空。是故，须菩提，衍无所住，住无所住故无动转。
“须菩提所问，从何所住而成衍者？衍无所生。所以者何？无有从中生者，无有甫当生者，一切诸法悉无所有，以此无故，一切诸法亦复如是，何所有法当有生者？所以者何？我、人、寿命亦复如是，亦无有如，亦无所见，亦无所得，本末清净，是故我、人、寿命、如是法界悉不可得本末悉空，是故怛萨阿竭悉不可得，其本际者亦不可得本末悉净，是故诸界不可思议悉不可得本末清净，是故阴、种、诸入悉不可得本末清净，阴、种、诸入不可得故本末清净，六波罗蜜者悉不可得本末清净，是故七空亦不可得本末清净，意止、意断、神足、根、力、七觉、八道、三十七品、十种力、四无所畏、十八不共诸佛之法、四分别辩亦不可得本末清净，须陀洹、斯陀含、阿那含、阿罗汉、辟支佛上至怛萨阿竭阿罗诃三耶三佛悉不可得本末清净，三乘之法、萨芸若慧不可得故本末清净，其无所有生悉不可得本末清净，无灭、无尘、无瞋、无争诸无所有及诸所有悉不可得本末清净，其过去、当来、今现在事往来所住、住止所生悉不可得本末清净，所益所损悉不可得本末清净。谁当逮得不可得者？其法界者，亦不可逮，无有得者。所以者何？欲逮法界则不可得；若求阿罗汉、辟支佛、怛萨阿竭，欲得此者悉不可得；若有欲得三十七品、十力、无畏、十八不共诸佛之法、四分别辩者，亦不可得无能逮者；若有欲逮得阿耨多罗三耶三菩悉不可得，本际悉空而不可得；六波罗蜜及与七空，亦复如是悉不可得；其无所生，亦无所灭，无尘、无瞋、无所有者悉不可得。所以者何？正真观之，悉无所有，悉不可得，其欲逮得第一住者亦不可得，至于十住亦不可得，本末清净。何所有第一住者？其清净观者及种性八等所示现地、是所有地、离欲之地、所作办地、辟支佛地、菩萨道地、三耶三佛地及第一地悉不可得，其七空者悉不可得，计于内空上至十住悉不可得，七空、十住悉无所有，悉不可得。所以者何？须菩提，其第一住但名字耳，为不可得，上至十住亦复如是。假有所得为不可得本末清净，而为众生讲说内空悉不可得，一切众生亦不可得，而为众生说七品空事，所可说者悉不可得本末清净。以内空故，佛土清净悉无所得，七空自然、自然空故，佛土清净悉不可得本末清净，是故内空及与五眼悉不可得，皆无所有自然，自然空为其五眼，悉无处所本末清净。是故，须菩提，菩萨摩诃萨于一切悉无所得，则为逮得成摩诃衍三拔致萨芸若慧.”
