
尔时，三千大千世界所有四大王众天乃至色究竟天，同声共白天帝释言：“大仙，于是甚深般若波罗蜜多，应受、应持、应读、应诵、应精勤修学、应如理思惟、应供养恭敬、尊重赞叹。何以故？大仙，若受持读诵、精勤修学、如理思惟、供养恭敬、尊重赞叹如是般若波罗蜜多，则令一切恶法损减、善法增益，亦令一切天众增益、诸阿素洛朋党损减，亦令一切佛眼、法眼、僧眼不灭，亦令一切佛种、法种、僧种不断。
“大仙当知，由三宝种不断绝故，世间便有布施波罗蜜多乃至般若波罗蜜多，亦有内空乃至无性自性空，亦有四念住广说乃至十八佛不共法，亦有一切三摩地门、陀罗尼门，亦有一切智、道相智、一切相智，亦有预流果乃至阿罗汉果，亦有独觉菩提，亦有菩萨摩诃萨行，亦有无上正等菩提。是故，大仙，于此般若波罗蜜多应受持读诵、精勤修学、如理思惟、供养恭敬、尊重赞叹!”

尔时，佛告天帝释言：“憍尸迦，汝应于此甚深般若波罗蜜多受持读诵、精勤修学、如理思惟、供养恭敬、尊重赞叹。何以故？憍尸迦，若阿素洛及恶朋党起如是念：‘我等当与天帝释军交阵战诤。’尔时，汝等诸天眷属，应各至诚诵念如是甚深般若波罗蜜多，供养恭敬、尊重赞叹。时，阿素洛及诸朋党所起恶心，即皆息灭。
“憍尸迦，若诸天子或诸天女五衰相现，其心惊惶，恐堕恶趣。尔时，汝等诸天眷属应住其前，至诚诵念如是般若波罗蜜多。时彼天子或彼天女，闻是般若波罗蜜多善根力故，于此般若波罗蜜多生净信故，五衰相没，身意泰然；设有命终，还生本处，受天富乐，倍胜于前。何以故？憍尸迦，闻信般若波罗蜜多，功德威力甚广大故。
“憍尸迦，若善男子、善女人等，或诸天子及诸天女，甚深般若波罗蜜多一经其耳，善根力故，定当渐次证得无上正等菩提。何以故？憍尸迦，过去、未来、现在诸佛及诸弟子，一切皆学如是般若波罗蜜多，证得无上正等菩提，入无余依般涅槃界。何以故？憍尸迦，如是般若波罗蜜多普摄一切菩提分法，若诸佛法、若菩萨法、若独觉法、若声闻法皆具摄故.”

尔时，天帝释白佛言：“世尊，如是般若波罗蜜多，是大神咒，是大明咒，是无上咒，是无等等咒，是一切咒王，最尊最胜、最上最妙，能伏一切，不为一切之所降伏。何以故？世尊，如是般若波罗蜜多，能除一切恶不善法，能摄一切殊胜善法.”
尔时，佛告天帝释言：“如是，如是，如汝所说。何以故？憍尸迦，过去、未来、现在诸佛，皆因如是甚深般若波罗蜜多大神咒王，证得无上正等菩提，转妙法轮度无量众。所以者何？依因如是甚深般若波罗蜜多大神咒王，世间便有十善业道，若四静虑、四无量、四无色定，若布施波罗蜜多乃至般若波罗蜜多，若内空乃至无性自性空，若四念住广说乃至十八佛不共法，若真如、法界、法性、实际、不虚妄性、不变异性、法定、法住、不思议界，若四圣谛，若五眼、六神通，若预流果乃至阿罗汉果，若独觉菩提，若诸菩萨摩诃萨行，若佛无上正等菩提，若一切智、道相智、一切相智。
“复次，憍尸迦，依因菩萨摩诃萨故，世间便有十善业道广说乃至一切相智。譬如依因满月轮故，诸星宿等皆得增明；如是依因诸菩萨故，十善业道广说乃至一切相智皆得显了。若诸如来、应、正等觉未出世时，唯有菩萨具足种种方便善巧，为诸有情无倒宣说一切世间、出世间法，菩萨所有方便善巧皆从如是甚深般若波罗蜜多而得生长。诸菩萨摩诃萨成就方便善巧力故，能行布施波罗蜜多乃至般若波罗蜜多，能行内空乃至无性自性空，能行四念住广说乃至十八佛不共法，不证声闻及独觉地，成熟有情，严净佛土，具足摄取寿量圆满、佛土圆满、眷属圆满、众具圆满、色力圆满，乃至证得一切相智，皆由般若波罗蜜多而得成就。
“复次，憍尸迦，若善男子、善女人等，于此般若波罗蜜多，至心听闻、受持读诵、精勤修学、如理思惟、书写解说、广令流布，当得成就现在、未来殊胜功德.”

时，天帝释便白佛言：“是善男子、善女人等，云何成就现在、未来殊胜功德?”
佛言：“憍尸迦，若善男子、善女人等，于此般若波罗蜜多，至心听闻、受持读诵、精勤修学、如理思惟、书写解说、广令流布；是善男子、善女人等，现在不为毒药所害、刀兵所伤、火所焚烧、水所漂溺，乃至不为四百四病之所夭殁，除先定业现世应受。憍尸迦，是善男子、善女人等，若遭官事怨贼逼迫，至心诵念如是般若波罗蜜多，若至其所，终不为彼谴罚加害。何以故？憍尸迦，如是般若波罗蜜多威德势力法令尔故。憍尸迦，是善男子、善女人等，若有欲至国主、王子、大臣等处，至心诵念如是般若波罗蜜多，必为王等欢喜问讯、供养恭敬、尊重赞叹。何以故？憍尸迦，是善男子、善女人等，常于有情发起慈、悲、喜、舍心故。憍尸迦，是善男子、善女人等，常得成就如是等类现在功德。
“憍尸迦，若善男子、善女人等，于此般若波罗蜜多，至心听闻、受持读诵、精勤修学、如理思惟、书写解说、广令流布；是善男子、善女人等，随所生处，常不远离十善业道，若四静虑、四无量、四无色定，若布施波罗蜜多乃至般若波罗蜜多，若内空乃至无性自性空，若四念住广说乃至十八佛不共法，若一切三摩地门、陀罗尼门，若一切智、道相智、一切相智，不堕地狱、傍生、鬼界，除愿往彼成熟有情。随所生处，常具诸根，支体无缺，永不生在贫穷、下贱、工师、杂类、屠脍、渔猎、盗贼、狱吏及补羯娑、旃荼罗家、若戍达罗、贸易卑族。随所生处，具三十二大丈夫相、八十随好圆满庄严，一切有情见者欢喜，多生有佛严净土中，莲华化生，不造众恶，常不远离菩萨神通，随心所愿游诸佛土，从一佛国至一佛国，亲近供养诸佛世尊，成熟有情，严净佛土，听闻正法，如说修行，渐次证得一切智智。憍尸迦，是善男子、善女人等，当得成就如是等类未来功德。
“以是故，憍尸迦，若善男子、善女人等，欲得如是现在、未来殊胜功德，乃至无上正等菩提者，应常不离一切智智心，以无所得为方便，于此般若波罗蜜多甚深经典，至心听闻、受持读诵、精勤修学、如理思惟、书写解说、广令流布，复以种种上妙华鬘、涂散等香、衣服、璎珞、宝幢、幡盖、诸妙珍奇、伎乐、灯明而为供养.”
